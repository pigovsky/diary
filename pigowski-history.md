# Історія однієї родини

# One of the family stories

## Про автора

## About author

Народився 11 лютого 1983 р. у Тернополі. Мама, Віра Піговська, 20 лютого 1954 р.н., донька Івана та Антоніни Палиць, все життя працювала викладачем німецької мови. Тато, Роман Піговський, 12 липня 1951 р.н., син о.Володимира і Стефанії Піговських --- лікарем-психіатром та судово-медичним експертом. Батьки ерудовані, багато читали. 

Мій дідусь, Володимир Піговський, 27 лютого 1926 р.н., син Петра Піговського і Катерини Мруз (польки) юнаком успішно навчався в освітньому закладі отців Редемптористів. Цей заклад називався Ювенатом. Маючи маму польку, рідною для нього була польська мова. Він пізніше вивчив українську, німецьку й французьку мови. Дідусь був енергійним, працьовитим, запальним.

На жаль, особисто не пам'ятаю бабусю Стефанію Піговську, бо вона загинула, коли мені було лише пів року. Батьки розповідали, що вона була флегматичною, поміркованою, добре освіченою. Зважувала кожне своє слово. Працювала вчителем. Спочатку у початкових класах, а потім, разом зі своїм чоловіком Володимиром, моїм дідусем, заочно закінчила Львівський національний університет ім.І.Я.Франка й почала викладати історію в середній школі. Володимир Піговський викладав іноземні мови й біологію. Це було суттєвим поступом у кар'єрі, бо учителі, що викладали будь-яку дисципліну у середній школі, мали, у порівнянні з вчителями початкової школи, суттєво вищу, чи не вдвічі, зарплату.

Коли моя мама побачила як живуть татові батьки, Володимир та Стефанія Піговські, то була вражена наскільки їхні стосунки сповнені любов'ю, глибоким взаєморозумінням і підтримкою. Це дуже контрастувало зі способом життя маминих батьків, що постійно конфліктували й до кінця життя настільки розсварилися, що жили у різних кімнатах й заледве терпіли одне одного.

Незадовго до мого народження, батьки готували свою старшу донечку, Іринку, мою сестру, 10 листопада 1977 р.н., до моєї появи. Їй говорили, що от-от у тебе появиться сестричка чи братик.

Моя сестра на той час ходила до дитячого садочка і дуже зраділа новині про сестру чи брата. Вона уявляла, що тоді їй буде веселіше, бо зможе з кимось удвох ходити до дитячого садочка й гратися. 

Після мого народження, ми з мамою ще деякий час були у пологовому будинку, а тато повідомив сестрі, що у неї народився брат і вона от-от його побачить.

Сестричка поділилася звісткою зі своїми однолітками в садочку. Вона уявила, що наступного ж дня після того, як мене випишуть з пологового будинку, поведе мене за руку до дитячого садка і познайомить із своїми друзями.  

Яким же було її розчарування, коли вона побачила, що замість справжнього братика, повноцінного друга, з яким можна було б гратися й ходити до садочка, у квартиру принесли якесь верескливе, ні на що не придатне і, ні до чого не здатне, червонопике створіння, яке не те, що ходити, а навіть повзати ще не вміє.

Сестра щиро спитала тоді маму: "Мамо, а що, Ви його й справді любите? За що? Чому?"

Оскільки народився я на початку вісімдесятих, Українську Грекокатолицьку церкву ще переслідувала комуністична влада. Тому батьки запросили отця Стефана Скробача, сина Василя та Агафії Скробачів (з села Вербилівці, Рогатинського району), 9 серпня 1914 р.н., щоб він охрестив мене таємно (підпільно) у квартирі. Дружина отця Стефана, Марія, донька Володимира та Катерини Белегай (з села Підмихайлівці), 15 лютого 1922 р.н., є рідною сестрою моєї бабусі Стефанії, татової мами. 

Хресним батьком взяли отцевого сина, Юрія Скробача, 15 лютого 1947 р.н., що усе життя працював льотчиком. Батьки казали, що й назвали мене на честь нього, бо їм подобалася його цілеспрямованість, працьовитість і наполегливість. 

Юрій Скробач народився, як і його мама, Марія, 15 лютого. Він цілком справедливо з цього приводу любив пожартувати, що був найкращим подарунком до кожного дня її народження.

Розпитував Юрія Скробача про дати й місця народження його дідусів й бабусь. Він пожартував:

--- в молодості я був "шалапаєм". Якби знав, що це може колись знадобитися, то такі речі би фіксував... Але ж тоді думав про футбол, як би на вулицю вирватися...

--- я такий самий, але отець церкви, куди ми зараз ходимо, Руслан Піх (ЧНІ), заохотив дослідити свій рід. Думаю, що це буде корисно для нащадків. --- відповідаю.

--- мій Андрій, --- йде мова про сина Юрія Скробача, --- хотів зайнятися дослідженням роду. Навіть купив плакат-схему у вигляді дерева, де на гілочках висять поля для заповнення даних й футляри для фотографій. Та щоб докладніше про щось дізнатися треба мати зв'язок з архівами. Маса часу на то йде...

Та попри це, більшість відомостей почерпнув саме від нього, завдяки його непересічній пам'яті.

Батько отця Стефана Скробача, Василь Скробач, за Австроугорщини був війтом, кимось на зразок сільського старости, у селі Вербилівка Рогатинського району. Він був дуже активний й займався трохи політикою. За що Австроугорська імперія навіть ув'язнила його. Після того, як він вийшов з в'язниці, де його, кажуть, навіть били, невдовзі помер. Так, що отець Стефан рано осиротів. Йому, здається, навіть десяти років тоді не було...

Мама отця Стефана Скробача, Агафія (Юрій Скробач не певен в точності імені), була майже сліпою. Коли Юрій Скробав був хлопчиком, то вона часто просила його застромити голку в нитку, що й для здорової людини непросте завдання.

Батько отцевої дружини, Марії, Володимир Белегай, 1904 р.н., був надзвичайно працьовитим, заможним селянином у селі Підмихайлівці. За радянської влади його назвали "куркулем". Мав поля багато й навіть мав власний ліс. За це його записали у списки тих, кого мали депортувати до Сибіру.

Та, за розповідями, серед москалів був один гарний парубок, що вподобав собі дівчину з Підмихайлівців. Вочевидь він був гарним не стільки чи не тільки на вроду, бо симпатизував українцям й попередив Володимира Белегая, що його родину занесли в ті чорні списки на депортацію. Прийшов до нього й сказав:

--- Ви є в списках. Готуйтеся... 

Парубок навіть назвав дату. Наступного дня він прийшов знову й побачив, що дідусь Володимир сидить й шиє своїм маленьким онукам теплі валяночки. Дідусь був на всі руки майстром. Шив людям взуття, робив меблі, будував будинки, був бо добрим шевцем, столяром й будівельником. Навіть лікував худобу, отже також був кимось на зразок ветеринара. Його онук, Юрій Скробач, на той час, 1950 року, був трирічним хлоп'ям. Коли виріс, старався наслідувати свого дідуся, роблячи все власними руками.  

Парубок здивувався побаченому й каже:

--- чим це Ви займаєтеся?

--- Так ти ж казав мені готуватися. --- відповів дідусь Володимир. --- ось шию діточкам валяночки, щоб не померзли на Сибірі.

--- Та ні! Я ж сказав, щоб Вас уже ранком тут не знайшли!

І Дідусь Володимир нашвидкуруч поскидав на віз все найнеобхідніше й з родиною виїхав з села Підмихайлівці у невідомому напрямі в сторону Львова. І от, їдучи й розпитуючи людей, де би можна було зупинитися, дізнався, що не доїжджаючи до Львова є село, що називається "Старе село" й там можна оселитися в однієї вдови.

Вдова зі Старого села прийняла родину Белегаїв-Скробачів на квартиру. Її чоловік пропав безвісти на фронті й вона залишилася вдівувати, не виходила більше заміж. 

Там родина й залишилася. За два роки, вмілими руками дідусь Володимир Белегай, тесть отця Стефана Скробача, побудував їм невеличку хатинку й Юрій Скробач ходив до першого класу вже з їхньої власної хати.

Пізніше до Старого села переїхали вже мої дідусь з бабусею, Володимир і Стефанія Піговські, що раніше вчителювали у селі Почапинці, неподалік від Тернополя. Це було зроблено за порадою дідуся Володимира Белегая, бо його зять, Володимир Піговський, подібно до нього, був практичним й вправним ґаздою, й чимало допомагав отцеві Стефанові Скробачу у господарстві. 

Юрій Скробач, бувши ще малим хлопчиною, тижні два-три гостював у своїх дядька й тітки, Володимира й Стефанії Піговських, коли вони ще жили у Почапинцях. Йому згадалася історія, що мій тато, а його кузен, Роман Піговський, на той час вже мав триколісний велосипед. Роман був ще маленьким й мало користувався тим велосипедом. Тож старший за нього Юрій сідав у нього й охоче гасав по стрежці біля костьолу, що знаходився неподалік від хати Піговських.

Мій дідусь Володимир Піговський був дуже прогресивний й один з небагатьох на той час мав радіоприймач "Родина 47" ("Батьківщина" українською). Він завжди слухав "Голос Америки", музику в нього ловили, також, мабуть, "Радіо Ватикан". Й стався такий інцидент, що малий Юрій Скробач, крутився біля того радіо, та коли його настроїли, то Юрій його не чіпав. Радіоприймач мав зрадливу вдачу: ось він грає-грає, але коли-не-коли хвиля "пливла" й збивалася. Й саме в той момент коли хвиля "попливла", мій дідусь, Володимир Піговський прийшов й суворо каже племіннику:

--- Ти нащо крутонув радіо, що збив хвилю.

--- Та я не збивав. --- відповідає чоририрічний хлопчик Юрій.

--- Та як же не збивав? Воно ж щойно співало, а зараз перестало й хрипить. --- дорікає вуйко Володимир (мій дідусь).

Хлопчинка Юрій розплакався у розпачі, що йому не вірять, хоч він й каже правду. Тоді усі повірили й заспокоїли його.

По вечорах у Почапинцях крутили кіно. Й одного разу Володимир Піговський взяв племінника Юрія Скробача у кіно. То був фільм "Великий воїн Албанії". Там показували як албанці воювали, про партизанів. Саме тоді хлопчина Юрій вперше в житті побачив фільм.  

Ще кілька кумедних спогадів з дитинства розповідав мій хресний тато, Юрій Скробач. 

Його, старший на два роки, брат Маркіян був "прямим", тоді як Юрій був хитрим. Тож коли вони удвох щось "вичворили", то Маркіян одразу ж зізнавався, а Юрій картав його тоді: "Нащо ти одразу так признався? Та ж тут ще можна було відбрехатися".

У хлопчини Юрія завжди був хороший апетит. Маркіян же був до їжі байдужим й їв насилу, з необхідності. Коли братам давали по тарілці страви, Юрій миттєво з'їдав свою тарілку. Бабуся за ними наглядала, та щойно вона відверталася, Маркіян швиденько й безгучно підсовував свою тарілку молодшому братику, що сидів навпроти. Юрій за три-чотири секунди її спорожнював й відсовував назад до Маркіяна. Коли бабуся поверталася, то дуже дивувалася, що Маркіянова тарілка, яка щойно була повна, вже порожня. Вона заховалася десь за шафу й вистежила ту "технологію", яку Маркіян винайшов, щоб позбутися неприємного обов'язку пообідати. Вона тоді "дала по шиї" бешкетникам й насварила Юрія: "А потріскало би тебе! Об'їдаєш свого старшого брата!"

Поїзд зі Старого села не доходив до Підмихайлівців. Він й тепер туди не доїжджає. Їздили завжди до Помунят (біля Рогатина) або до Княгинич, а далі пішки. Хлопчина Юрій був тоді ще маленьким, років трьох-чотирьох, але важкеньким, бо полюбляв поїсти. Й мама, Марія, на руки його не брала. Юрчик йшов повільно і втомлювався. Мама його обманювала, що, мовляв, вже он за тією горою ми дійдемо. Та за горою ще був шмат дороги й Юрій нагадував мамі: "Але ж ти казала, що за горою вже прийдемо". Тоді мама дивувалася, що в сина ще в настільки ніжному віці таке усвідомлення й хороша пам'ять.

--- Чому Ви надумали стати льотчиком? Вас надихнув приклад якихось знайомих чи відомих льотчиків? --- питаю хресного тата.

--- Моя мама була педагогом, працювала в школі й мала свої, так би мовити, педагогічні хитрощі. Наш дім у Старому селі знаходиться якраз на трасі заходу на посадку літаків. Й усі літаки, які заходили на посадку з курсом 312, пролітали над нашою хатою. Завжди проводжав їх поглядом, задираючи голову у височінь. Мама тоді й питає: "Ти що, хочеш бути льотчиком?", "Так", відповідаю. Вона продовжує: "Льотчики, щоб ти знав, повинні дуже добре знати математику. Вони повинні розв'язувати задачі швидше за всіх." Почала купувати мені літературу про льотчиків. Математику вивчив настільки, що у прикладах, де було кілька варіантів, вирішував не лише свій варіант, але й інший. Давав своїм однокласникам списати. Й хто швидше розв'язував задачу, той раніше йшов на перерву, чим я й користався, як приємним бонусом. Згодом мама жалкувала, що в такий спосіб заохотила мене до авіації. Дідусь Володимир казав: "Ну що то за робота? Якщо тебе не вб'ють у повітрі, то впадеш й розіб'єшся. Якщо й вцілієш після обстрілу, коли тебе обстріляють у повітрі, то однаково впадеш на землю й розіб'єшся." Так що шансів загинути у льотчика вищі вдвічі... Та ось уже моя Лариса, --- (дружина мого хресного тата), --- пробивається... Я ті байки можу травити до нескінченності, бо пам'ять маю добру. Всі курси посадкові знаю на пам'ять у кожному аеропорту. Навіть колись виграв парі, що в голові триматиму всі курси посадкові, висоти, схеми заходу, схеми виходу. Усе в голові. Гаразд, треба відповісти дружині.

--- Тоді до наступних зустрічей, сподіваюся колись особистих, а поки-що телефоном. --- прощаюся.

--- Допобачення.

--- З Богом. --- бажаю звично.

Повернімося до мого хрещення. Хресною мамою взяли нашу сусідку по квартирі --- цьоцю Іванку, лагідну, щиру пані, без тіні лукавства. Вона тепло до мене ставилася, з любов'ю. Часто приносила солодощі, наприклад, "горішки" з вареною згущенкою й добірне м'ясо, бо працювала на м'ясокомбінаті.

25 вересня 1983 року, мій дідусь, батько мого тата, Володимир Піговський (на той час він ще не був священником), віз автомобілем отця Стефана Скробача з Старого Села Львівської області до села Почапинці Тернопільської області, щоб він там таємно здійснив обряд вінчання свого племінника, Володимира і Ольги Платошів, весілля яких відбулося тиждень тому. В автомобілі також була дідусева дружина, моя бабуся, Стефанія Піговська, 28 лютого 1926 р.н., донька Володимира і Катерини Белегаїв, рідна сестра дружини отця Стефана Скробача, Марії. 

То був час збору врожаю буряків. Їх перевозили тією дорогою у вантажівках і слизоподібний буряковий сік стікав крізь щілини вантажних контейнерів на дорогу. Дорога була щільно вкрита тією слизькою багнюкою. Сталася аварія. Моя бабуся Стефанія загинула.

Якби не ця аварія, то цілком імовірно, що моя бабуся дожила б й до цього часу, бо Белегаї були довгожителями й Юрій Скробач каже, що його прабабуся чи моя пра-прабабуся ніби-то прожила до 106 років.

Загибель свекрухи, яку моя мама з щирою, нелицемірною любов'ю називала мамою, вразила мою маму настільки, що у неї зникло грудне молоко, яким вона мене, малого, годувала. Тож моє грудне вигодовування тривало лише сім місяців.

Пам'ятаю себе з дуже раннього віку. В серпні 1984 року, батьки, замість того, щоб віддати мене в яслі, запросили мамину бабусю, мою прабабусю, Марію Висоцьку, 1903 р.н., доньку Стефана Білинського та Хелени Краєвської, поляків, бавити мене. 

Stefan Bilynski був урядником (війтом). Залишившися в досить молодому віці вдівцем з п'ятьма дітьми, одружився з доволі молодою дівчиною Геленою Краєвською (Helena Krajewski), що до цього ще не була заміжньою. Гелена також народила йому ще п'ятьох дітей. Однією з них була й моя прабабуся Марія.

Чоловік моєї прабабусі Марії, Іван Висоцький (син Михайла та Катерини Висоцьких), був хорошим і працьовитим. Та його вбили бандерівці, за те, що він обіймав посаду голови сільради. Відібрали в нещасної Марії чоловіка, а у дітей тата, але на цьому не погамували своєї люті, бо того ж дня вони ще й спалили їм хату, вигнавши нещасну вдову з осиротілими дрібними дітьми на вулицю. 

Тому сумніваюся, що геть усі бандерівці цілком усе робили правильно й ніколи не помилялися. Звісно, що бандерівці, мабуть, робили щось і правильно, але аж ніяк не тоді, коли вбивали мирних людей, голів сільрад, колгоспів чи вчителів, відбираючи у дітей батьків, а у дружин чоловіків. Хоча може це москалі маскувалися під бандерівців?

Пам'ятаю лагідні руки бабусі Марії, хоч й був ще дуже маленьким. З глибокого дна моєї пам'яті виринає картина, як сиджу я, малий, круглоголовий хлопчик, у неї на колінах і розглядаю візерунки на великих ґудзиках її светра. 

Вона була практикуючою римокатоличкою, їй подобалося подорожувати. Мій тато щонеділі возив її до Львова на літургії в костьол.

Бабуся Марія в дитинстві була здібною ученицею. Моя мама розповідала родинне передання про те, що однієї зими бабуся Марія, бувши школяркою, захворіла, а до школи в той час приїхала комісія перевіряти рівень школярських знань. Дирекція школи спеціально спорядила сани, в ті часи-бо взимку випадав рясний сніг, щоб привезти дівчинку Марію і продемонструвати комісії її знання.

Я був, а може й залишився, водночас бешкетником і плаксивеньким меланхоліком. Незрозуміло як такі взаємосуперечні риси поєдналися в одному флаконі. Розважався тим, що нищив побутову техніку вдома, розкручуючи її викруткою й виймаючи з неї нутрощі. Цікаво було, що там всередині й як воно працює.

В дитячому садку потоваришував з Андрієм. Ми гралися окремо від інших дітей. Нас цікавили пісок, камінці, листя та комахи. Нам зовсім нецікаво було ганяти з іншими хлопцями по дитячому майданчику з м'ячем. Ми радше любили залізти на дерево й розглядати все згори. Товаришую з ним і зараз. Тепер він чудовий фахівець-інженер, поміркований, має здорове хоббі --- городництво. Він для мене хороший друг, що завжди вислухає й допоможе. Хотів би бути таким же другом й для нього, але непевен що виходить...

Пригадую як одного літа, ще бувши дитсадківського віку, приїхав до Старого Села. Мої батьки розмовляли з Отцем Стефаном Скробачем, що мене хрестив. Всієї розмови не чув, але розумів, що мова йде про мене. Пригадую, що після розмови отець Стефан запитує мене:

--- Скажи мені, звідки взявся всесвіт?

--- Всесвіт? --- перепитую?

--- Ну так, Сонце, Земля, вода, рослини, тварини, птахи, риби й ми, люди. --- уточнює отець Стефан.

--- Природа створила. --- відповідаю, як вчили у садку. Батьки мені, наче, нічого ще на цю тему не говорили.

Мій тато винувато-запитливо глянув увічі отцю Стефану й спитав:

--- це нічого?

--- ні, це нормально. Не хвилюйтеся, він ще познайомиться з Богом. --- тихо відповів отець Стефан.

Отець Стефан тоді підпільно правив літургії у себе в хаті. Пригадую як це виглядало. Хати мого дідуся Володимира й отця Стефана були зовсім поруч, навіть подвір'я було спільним. Ми одягалися святковіше, йшли короткий шлях з нашої хати до отцевої. Заходили до кімнати, де стояв стіл, встелений білим полотном. Отець щось виголошував, а мій дідусь співав. Я нічого не розумів. Але відчував, що відбувається щось особливе. Отець Стефан залучав мене до участі. Підчас перевтілення хліба й вина в Тіло й Кров Спасителя, чомусь, просив мене зобразити "лійку" з допомогою великого й вказівних пальців обидвох рук. 

Мені не подобалося вчитися у школі. У дитинстві був дуже непосидючим. Мені не хотілося читати, боліли руки від писання ручкою. Дуже погано давалася каліграфія.

Перша вчителька викликала мою маму до школи й демонструючи їй мої зошити, промовила: "Ось гляньте як Ваш син жахливо, нерозбірливо й неохайно пише." Мама відповіла: "Ну то й що? У моєї мами поганий почерк, що не завадило їй усе життя успішно працювати вчителем математики й директором школи. У мене також не надто краща каліграфія, що, проте, не заважає мені працювати викладачем німецької мови. А син може, колись, буде писати на друкарській машинці." Це говорилося в часи, коли про комп'ютери ніхто й не чув, а обчислення проводили люди у білих халатах на велетенських ЕОМ, що займали приміщення цілого університетського корпусу, запихаючи у них аркуші з цупкого картону, прорешеченого дірочками-бітами. 

Учителька лише мовчки й здивовано поглянула на маму і після завершення мною третього класу рекомендувала дирекції перевести мене в клас "В". Якщо ви не знаєте, то у нашій школі була кастова градація. Прівілейована каста альфасамців вчилася у класі "А", трохи менш матьорі потрапляли у клас "Б", ну а вже зовсім ні на що не придатну біомасу зливали у "В" (так званий клас вирівнювання). 

У школі остаточно вбили в мені дитячу непосидючість, змусивши сидіти за партою.

Після літніх канікул і традиційної "Лінійки" нам з Андрієм сказали, що відтепер ми вчитимемося у класі 5В. Так-так. Тоді була якась дивна шкільна реформа й цілком усі учні третіх класів "перестрибували" одразу в п'ятий клас, уникаючи четвертого. 

Я був радий, що ми з Андрієм вчитимемося в тому самому класі. Ще не знав, що нас класифікували в касту "В", тобто як найнижчий щабель кастової драбини, касту нечистих, туманів, тих яких апріорі слід вважати гіршими за "Б", а тим паче за "А".

Тож коли ми зайшли до класу, то не зрозуміли що відбувається. За партами сиділи якісь значно старші за нас хлопці, дехто з них був стрижений "під нуль", й кляли усе довкола матом. На той час мені вже хтось пояснив, що це сороміцькі слова й що їх не личить говорити. Спершу я подумав, що ми кудись не туди зайшли. Та ні, ось бачимо тут й нашого однокласника з початкової школи. Я був шокований, хотілося втекти. Відчував, що сталася якась помилка, ми не туди зайшли, й насправді нас чекають у якомусь іншому класі значно привітніші учні. Андрій сказав: "Ні, не метушись, все правильно. Нас таки сюди посадили. Звикай"

Ті старші хлопці виявилися другорічниками, а дехто й третьорічниками, тобто тими, кого вже вдруге, а то й утретє залишили в п'ятому класі на повторне прослуховування матеріалу. 

Не розумів навіщо мати хороші оцінки в щоденнику і подобатися вчителям. Єдиний предмет, який подобався в школі, і, з якого, надиво, мав відмінні оцінки --- це біологія. Мені було цікаво дізнатися з чого складаються живі організми і як вони функціонують. Також мені подобалися популярні дитячі книги про фізику та дитяча наукова фантастика. Та попри свою зацікавленість фізикою, стабільно мав з неї трояк за чверть. Та й загалом був трієшником, бо лише коли-не-коли витягував нещасну, хирляву четвірочку з якогось-там предмету.

Ненавидів фізкультуру. Боявся стрибати у висоту, бо не хотів перечепитися за перекладину й травмувати те, що може знадобитися чоловіку. Важко в це повірити тепер, коли без жодних зусиль із задоволенням пробігаю по 10 км за годину, але у школі біг на витривалість мене дуже виснажував. Відчував присмак крові у роті, мав сильну задишку. Старався сховатися у кущі, щоб перепочити й продовжити бігти з наступного кола. Та вчитель неодмінно це помічав і "нагороджував" двоякою. Зате у довжину стрибав краще за усіх у класі, бо не боявся ні за що перечепитися. Також дивував своєю гнучкістю. Загалом мене ненавиділи фізруки та трудовики, а я їх. Це було взаємно й щиро.

У класі був хлопчина, що жив у тому ж будинку, що й я. Ми з ним ворогували. Він розважався тим, що зненацька, за спиною у мене, нападав, розбігаючись і збиваючи мене з ніг своїми ногами, як футболіст м'яча. Я падав на цементну підлогу головою. Також бив з усієї сили кулаком мені у ніс. Мабуть йому подобався колір моєї крові. 

У школі той хлопець подобався класній керівничці, бо найкраще у класі читав російською мовою, хоча й був україномовним.

Я оборонявся, бючи кулаками по тілу противника. Та ніколи не бив у лице ні того хлопця, ні будь-кого іншого, бо знав як це боляче, а я не хотів завдавати нікому такого болю. Також мстився, ображаючи нападників морально, за що шкодую й каюся тепер.

Усім кривдникам усе прощаю. Вірю, що вони покаялися й зараз чудові люди, сім'янини, патріоти. Хоча на зустрічі випускників ніколи не ходив і не ходитиму, бо боюся розчаровуватися, що, може, насправді воно й не так.

Чому згадую про друзів і ворогів у розділі, що мав би розповідати про мене? Друзів ми запрошуємо у своє життя, як бажаних гостів. Вороги ж самі брутально вламуються в наше життя без запрошення. Та одні й другі, хочемо цього ми чи ні, формують нашу особистість. Скажи мені хто твій друг (і, нажаль, ворог) і я скажу тобі хто ти.

У школі ми з Андрієм почали цікавитися електроприладами та радіодеталями. Перелазили через цементний паркан місцевої телефонної станції і нишпорили по її смітниках у пошуках радіоелементів. Залазили на технічний поверх нашого дев'ятиповерхового будинку, щоб прокласти дроти для зробленої Андрієм власноруч переговорної станції. Андрій зробив станції для всіх наших друзів у будинку. Це було проривом. Будь-хто будь-коли міг безкоштовно переговорюватися один з одним, навіть Володя, що живе на дев'ятому поверсі третього під'їзду з Василем з першого під'їзду на третьому поверсі. Зверну увагу читача на те, що було це в ті прадавні доісторичні часи, коли ще не було ні інтернету, ні мобільних телефонів. Сучасним дітям у це важко повірити, що колись усіх цих благ цивілізації просто не існувало.  

Наша сім'я товаришувала з сім'єю Ільницьких. Тато любив спілкуватися зі своєю кузеною Ільницькою Надією (донькою о. Стефана та Марії Скробачів), а її чоловік Павло був татовим справжнім другом. Я дружив з їхнім сином Василем, що доводився мені троюрідним братом. Це ще було до народження їхнього другого сина Андрія, що став свідком нашого з Марусею вінчання у церкві Святого Василія Великого у Києві.

Пригадую цей незабутньо проведений час, як наша сім'я їхала через ціле місто восьмим тролейбусом аж до краю міста, де за велитенською інсталяцією з букв "Тернопіль" починалося село Велика Березовиця. Ми частувалися за столом. Потім батьки розмовляли, а ми з Василем гралися.

Павло Ільницький, Василів тато --- на всі руки майстер і електронщик. Мені завжди було цікаво дивитися на безлад у його майстерні, просякнутої ароматом хвойної живиці --- каніфолі. Вона була повна таємничих приладів, сірникових коробочок з радіоелементами: циліндриками, конусами та тарілочками з кришичками, що називалися загадковими назвами "конденсатори", "резистори", "транзистори", "теристори", викруток, розвідних ключів, паяльників, ампер-вольт-метрів і горою магічних книг про електроніку. 

Він власноруч зібрав сину комп'ютер Ікар на базі восьмибітного центрального процесора Z80, що був сумісний з відомим і, можна сказати, культовим, ZX Spectrum.

Коли побачив, що на телевізорі замість звичних телепрограм появилося кероване Василевими руками кольорове зображення, то моєму захвату не було меж. Василь не був пасивним глядачем того, що диктує телебачення, а сам міг безпосередньо впливати на те, що відбувається на екрані. Я став свідком дива.

Той комп'ютер підключався до звичайного телевізора і на нього можна було завантажити різні програми. Завантаження програм виконувалося зі звичайного побутового касетного магнітофона. Мабуть не всі читачі знають, що таке магнітофон і що таке магнітофонна касета. Зазвичай на такі касети записували музику. Іноді магнітна плівка заплутувалася за електромагнітну голівку і її доводилося силоміць діставати викруткою чи ножицями. Якщо плівка в якомусь місці стерлася, то процес завантаження аварійно зупинявся без жодної можливості відновлення. Тоді доводилося перемотувати плівку у касеті кульковою ручкою назад і починати все спочатку. Іноді допомагало протирання магнітофонної голівки ватою зі спиртом.

Звісно, що в основному ми з Василем запускали ігри. 

Батьки помітили моє захоплення й Святий Миколай допоміг їм придбати для мене Ікар найближчого грудня. Його також зібрав дядько Павло. 

Коли прокинувся й побачив той подарунок, то оторопів. Одразу, заслинений від нетерплячки, помчав по татів магнітофон, щоб завантажити якусь цяцьку. Та дарма. Гра вперто не завантажувалася. Я робив спроби за спробами, та нічого не виходило. Вже ледве не рвав на собі волосся від розпачу.

Та поряд з ігровою касетою мені також від дядька Павла передали почитати дитячу ілюстровану книгу про мову програмування Бейсик. Від безвиході, утративши будь-яку надію запустити гру, відкрив книгу й почав читати. Мене захопив казковий сюжет, де діти потрапили до таємної лабораторії дивакуватого вченого. Там були великі кольорові малюнки на кшталт коміксів. Усі ці пристрої: процесор, оперативна пам'ять, клавіатура, магнітні стрічки та дискети були героями тієї казки. 

Після кожного розділу був короткий лістинг програми на бейсику. Було докладно пояснено, що саме слід натискати, щоб набрати оператори тієї мови. Інтерпретатор мови не треба було нізвідки завантажувати, він був вмонтований, намертво зашитий в постійний запам'ятовуючий пристрій Ікара.

Також не потрібно було добре вивчати клавіатуру і мову. Кожна кнопка мала підпис з назвою оператора і достатньо було лише торкнутися кнопки з потрібним написом, щоб складні слова операторів на зразок "RANDOMIZE", "PRINT", "BEEP" чи "GO TO" одразу з'явилися на екрані. Мене захопило, що я міг власноруч відтворити те, про що розповідалося в книзі. Наприклад змінити колір екрана чи програти простеньку мелодію з кількох нот. Особливо мене вразило, що я міг також зробити трохи не так як в інструкції й результат був іншим. Наприклад колір екрану був іншим, а нота мала іншу тривалість чи тональність. Це давало простір для експериментів, навіть творчості.  

Тато купив мені книгу про програмування мовою Бейсик. Вона називалася "Как написать игру на BASIC". З того часу я з головою пірнув в комп'ютер. 

У підлітковому віці дуже страждав від прищів, за що мене однолітки на вулиці дразнили мене, називаючи "Прищем". Тож сидів собі вдома за комп'ютером й вчив бейсик, рідко виходячи надвір. Мав лише прикрий обов'язок ходити до школи.

Згодом у Тернополі появилася фірма Міко. Не пам'ятаю як про неї дізнався. Мабуть з оголошення у місцевій газеті. Вони продавали касети з іграми та програмами. 

Вмовив маму повезти мене туди, був-бо ще школярем й мене не пускали далеко з дому без нагляду чи хоча б товариства однолітків. Ця крамниця знаходился по вулиці Будівельників, 36. Згодом вулицю перейменували на честь Назарія Яремчука. 

Крамниця мене вразила. У мене аж очі розбігалися від усіх тих ком'пютерних програм та ігор, що там продавалися. Продавці також були непересічними й цікавими людьми. Справжніми ентузіастами-хардверниками-хареками. Дуже шкода, що не пам'ятаю їхніх імен. Один з них мав густі руді вуса. Пам'ятаю, як він, тримаючи п'ятидюймову дискету в роті, усміхався у вуса й щось писав на клавіатурі чи може щось інше робив, на що треба було двох рук... У нього була весела вдача, завжди жартував.  

Інший продавець був дуже серйозним, а, проте, щедрим, бо іноді записував нам ігри безкоштовно.

Міко розробили три власні моделі сумісних з ZX Spectrum комп'ютерів: "Міко Спектрум", "Міко Діксі" та "Міко Бест". Міко Спектрум був найдешевшим. Фактично це був аналог мого Ікара, що вимагав від користувача аскетично-еквіліблристичних навиків завантаження програм з магнітофонних касет. 

Міко Діксі був вдосконаленим аналогом Міко Спектрума. Його оснастили дисководом гнучких дисків, що дозволяв завантажувати програми з п'ятидюймових дискет (5.25 дюйма, якщо точніше). Щоб сучасний читач зрозумів наскільки революційним було це вдосконалення, вдамся до якогось порівняння. Це так ніби ви з фіри, запряженої волами, пересіли на сучасний позашляховик. Не інакше. Коли раніше для завантаження якоїсь кихітної програмки вам, за найоптимістичнішим прогнозом, потрібен був час 5-10 хвилин та кілька грамів алкоголю (ні-ні, не для перорально вживання, а щоб протерти магнітофонну голівку), то з дисководом ви можете робити це за лічені секунди!

Сергій вчився із мною в одному класі ще з початкової школи. Не пам'ятаю як саме, але ми почали товаришувати за інтересом до комп'ютерів. Почали разом їздити до Міко. 

У Сергій має дуже здорову й цінну рису, якої нам з Андрієм бракувало. Це самоповага. Він знав, що вартий хорошого, а може й найкращого. 

Коли у Тернополі появилося маршрутне таксі, що курсувало мікроавтобусами Пежо, де водії були одягнені у класичні костюми з галстуками, то Сергій не шкодував для себе заплатити в кілька разів більше ніж у тролейбусі, щоб з комфортом доїхати до крамниці Міко. Спершу було ніяково, але погодився припинити економити на собі й ми разом їздили до "Міко" на пежо, сидячи на передніх місцях біля парадно одягненого водія, як мажори.

Також Сергій запропонував разом з ним ходити на боротьбу "Джиу-джицу" (чи Дзю-дзюцу, по-китайськи). Тренер Джиу-джицу зі псевдонімом "Лисий" (шкода, але не пригадую його справжнього імені) навчив мене тому, за що йому буду вдячний усе життя. Пригадую ці тренування.

Ми бігали навколо залу, потім віджималися від підлоги на кулаках і присідали. Ми потвторювали це нескінченну кількість разів. Напочатку ми стогнали й скаржилися, що важко. Тренер казав: "Ви ж чоловіки, а не ледачі мухи!" Підчас тренувань він сказав нам спершу повторювати слова: "Життя --- це муки!", потім "Смерть --- це звільнення від мук!", тоді "Смерть --- це насолода!"

У нас виступали мозолі на кулаках, замість слів "Смерть --- це звільнення мук!", ми іноді промовляли "Смерть --- це звільнення від мух!". Та ми продовжували цей невпинний цикл: пробіжка, віджимання, присідання. Ця буддистська "молитва" для мене була вершиною християнської аскетичності. Саме завдяки цим тренуванням я й тепер, у свої сорок, біжу з насолодою і майже щодня віджимаюся від землі.

У дев'ятому класі Андрій пішов вчитись до технічного коледжу, Сергій поїхав, здається, завершувати школу до іншого міста. Я ж залишився далі у десятому класі. Дуже мріяв піднятися по кастовій драбині вгору від третьорічників і невстигаючих до, хоча б, "Б". Так і сталося. Мене там, в тому "Б" почали ненавидіти. Тоді я зрозумів, що насправді учні "Б" такі самі непривітні як і "В". Вони так само матюкаються, курять і цькують. Єдиною відмінністю від "В" було лише те, що до згаданих вад додалася ще й пиха.

## До війни

## Before the war

## Після війни

## After the war

### Дорога до Бельгії

### Trip to Belgium

#### Життя у Бельгії до поселення у Рятівне село

#### Life in Belgium before inhabiting into the Saving village

#### Життя у Рятівному селі

#### Life in Belgium in the Saving village

На даний час ми живемо учотирьох. Ми з дружиною, наша крихітна донечка і моя мама. 

Якийсь час ми з дружиною жили і працювали у Києві. Після епідемії ковіду фірма, де працюю програмістом вже шостий рік, дозволила працювати з дому. Дружина також працювала з дому репетитором хімії.

Неподалік від орендованої нами у Києві квартири, знайшли невелику церковцю Святого Йосафата. Потоваришували з отцями, що там служили та вірними.  

Почував себе винним, що замало допомагаю мамі, поїхавши до Києва і залишивши її саму у Тернополі. Вона ж бо вдова від 2009 року й має великі проблеми зі здоров'ям очей, через що отримала інвалідність другої групи. Тому щойно появилася можливість працювати з дому, почав вмовляти дружину переїхати до Тернополя, щоб більше допомагати мамі.

Думали, що орендуватимемо житло неподалік від мами, щоб уникнути конфліктів, як радили в усіх підручниках та передшлюбних науках на тему "Божий задум для вашого подружжя". Та сталося так, що поселилися у маминому домі й безвилазно там сиділи, не шукаючи окремого житла, бо хата виглядала достатньо просторою.

Лише іноді, коли стовпчик термометра конфліктів, що неодмінно і, мабуть, природньо трапляються в усіх родинах між свекрухою і невісткою та мамою і сином, намагався вистрибнути назовні, загрожуючи пробити його крихкі скляні стінки, тікали до дружининої квартири у містечко Стебник на відстань приблизно 200 кілометрів.

Також моя фірма кілька разів викликала мене назад до Києва у відрядження. В останнє відрядження ми їздили разом з моєю вагітною дружиною. Дружина була на завершальних термінах вагітності, їй дуже сподобалася київська лікарка й вона вирішила залишитися народжувати нашу донечку у Києві. 

Тож 21 жовтня 2021 року у нас народилася донечка Єва. 