Dear daughter Eva,

Дорога донечко Єво,

іноді, підчас ранкових пробіжок, слухав по BBC передачу "Dear daughter". Там мами писали листа своїм маленьким ще донечкам. Ділилися з ними спогадами їхніх дитячих років, які вони, подорослішавши, могли й забути. Давали їм поради на життя. Хотіли вберегти від помилок, які самі у житті робили... Жодного разу не чув, щоб такого листа написав тато.  

Пишу Тобі цього листа і не знаю коли Ти його прочитаєш. Не знаю в якій країні Ти житимеш, якою мовою найчастіше розмовлятимеш. Також не знаю чи доживу до часу, коли ти прочитаєш цього листа.

Ти знаєш, що пишу цього листа, в час, коли держава-терорист "росія" веде жорстоку, аморальну, безжальну і ницу війну проти невинних немовлят, дітей, матерів і батьків. Вони обстрілюють і бомбардують дитячі садочки, школи, цивільних людей, не кажучи вже про військових.

Не знаю, коли ця війна закінчиться, чим вона закінчиться і чи закінчиться взагалі...

Не знаю, чи не покличуть мене до лав Збройних Сил України на цю війну, хоч не маю жодного військового, а тим більше бойового досвіду. Поки-що допомагаю Збройним Силам України і постраждалим дітям лише грошовими пожертвами.

Перш за все хочу сказати, що я неймовірно зрадів, коли побачив, як Ти появилася на світ.
Те відчуття щастя, що Ти появилася, така найрідніша, маленька, гарненька дівчинка, що зворушливо пригорнулася до грудей мами Марусі, не зрівняється ні з чим. 

Пам'ятаю той день чітко, як сьогоднішній. 21 жовтня 2021 року. Тиждень перед тим було дещо похмуро. Та саме в день Твого народження засяяло сонечко. 

Я прокинувся у крихітній кімнатці ЖК Смарт Хаус, яку ми з Твоєю мамою орендували, очікуючи Тебе. 

Останній місяць перед твоєю появою, наша лікарка, Наталія Володимирівна, сказала, що ти щось надто маленька і вона боїться, що роди можуть початися будь-якої миті, тому мама жила у київській клініці Педіатрії, Акушерства та Генікології (ПАГу), а я в ЖК Смарт Хаус, звідки щодня їздив до Вас на трамвайчику. 

Брав з собою якісь гостинці, що сам приготував, наприклад, підливку з шампіньйонів і гречку. Також брав карімат і ноутбук, щоб працювати безпосередньо у клініці або на дворі неподалік. 

В теплі, погожі дні, ми з мамою сідали на лавочку у сусідньому дворику або стелили каріматик на підмурівок паркану по вулиці Платона Майбороди чи сходах драматичного театру "Срібний Острів", що знаходиться безпосередньо на території ПАГу, і грілися на сонечку. Ти також грілася, сидячи в маминому животику. Іноді буцялася ніжками. Тому ми тобі й дали такий сімейний позивний --- "Буця".

Та повернімося до Дня Твого Народження. Це непросто один з днів народження. Це Єдиний, Найперший День Твого народження, День Твоєї появи на світ. Нульовий День Народження, як сказав би програміст, бо перший буде 21 жовтня 2022 року, коли Тобі виповниться один рочок.

Отже, в Цей День прокинувся твій неспокійний предок, як, зазвичай, ні світ ні зоря, мабуть ще перед шостою. Швиденько помолився, напакував наплічник спортивним костюмом, кросівками і хлебнувши літеплої водички, вибіг з квартири, помчав з дев'ятого поверху сходами надвір.

Надворі було ще темно. Швидким кроком пішов тротуаром вздовж трамвайної колії повз станцію метро Берестейська до церкви Святого Йосафата, що біля метро Святошин. Ти знаєш, що столиця ніколи не спить. Звісно, що світилися ліхтарі і ходили перехожі. Але перехожих було не так багато як у інші, пізніші, пори дня.

Коли йшов проспектом Перемоги вздовж парку Нивки, то помітив, що місяць світить якось по-особливому. Ніколи не бачив такого помаранчево-гарячого повного місяця. Він бовванів у свіжому ранішньому небі наче стиглий апельсин. В ту мить відчув, що цей день особливий. Ми Тебе чекали з дня на день, та я відчув, що Ти народишся саме Сьогодні.

За якихось 46 хвилин подолав цю пішу прощу до Храму довжиною чотири з половиною кілометри. Наш крихітний храм вже чекав на вірних. Там вже був отець Василій Драгомирецький. Я одягнув далматик, приготував кадило. 

Молилися літургію за щасливі пологи Твоєї мами, щоб все пройшло добре, щоб мама і Ти вдало пройшли цей Вихід у світ і були здоровими.
Після літургії помолився з пані Пелагією і ще однією панею молитви після Причастя. Пані Пелагія підійшла і сказала, що пам'ятає про нас і молиться за Твої щасливі пологи.

Після молитов, я в захристії переодягнувся у спортивний костюм і кросівки. Отець Василій сказав, що йому звісно приємно мене щодня бачити на літургії, але він уже чекає того дня, коли я перестану ходити на літургію, бо у мене появляться інші клопоти. Що нарешті я буду піклуватися своєю донечкою. Питав мене, що кажуть лікарі, чи не слід форсувати процес? Я відповів, що лікарі кажуть чекати пологів з дня на день, та я відчуваю, що мабуть цей день буде уже сьогодні.

--- Чому сьогодні? --- спитав отець Василій.

--- Не знаю. Якось відчуваю. Сьогодні якийсь незвичайний день. Дуже ймовірно, що це буде таки сьогодні. --- відповів я.

--- Ви такий спортивний. Будете бігти до дружини в пологовий будинок? --- питає отець.

--- Не зовсім так. Не піду ж я з порожніми руками й спітнілий. Спочатку забіжу до кваритири, прийму душ, візьму речі, які просила дружина, грибну підливку з гречкою і поїду трамваєм до своїх дітей.

--- Дітей?

--- Ну так, я так називаю дружину і донечку у животику.

--- Ви бачите який чоловік, пані Пелагіє? Святий. Він сходив до церкви, а тепер ще й біжить до дружини з власноруч приготованою грибною підливкою.

--- Та звичайний я чоловік. Нажаль зовсім недосконалий. Гаразд, біжу!

Вибіг з церкви. Дорогою подзвонила мама Маруся і сказала, що її дуже болить живіт і тягне. Я почав хвилюватися.  

За 33 хвилини добіг з церкви до Смарт Хаусу. Узяв все що треба, навіть комп'ютер, про всяк випадок, хоча відчував, що сьогодні він мені може й не знадобиться. Побіг на зупинку трамваю.

Стояв у коридорі родильного відділення у ПАГу і молився. Молився з трепетом. Затамувавши подих, вслухався в те, що діється за дверима. Боявся навіть дихнути загучно. Просив Всевишнього, Всемогутнього Бога, щоб все пройшло добре і мама Маруся і Ти були здоровенькі. Щоб мамі вдалося Тебе народити, щоб вона так не мучилася.

Початково, ми з Твоєю мамою, планували партнерські пологи. Тобто я мав би бути присутнім