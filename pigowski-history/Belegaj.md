Володимир Белегай, 1904 р.н. разом зі своєю дружиною Катериною мали двох дочок --- Марію і Стефанію та сина Петра. Марія, 15 лютого 1922 р.н., одружилася з Стефаном Скробачем. Стефанія, 28 лютого 1926 р.н., одружилася з Володимиром Піговським. 

Володимир Белегай був надзвичайно працьовитим, заможним селянином у селі Підмихайлівці. За радянської влади його назвали "куркулем". Мав поля багато й навіть мав власний ліс. За це, в 1950 році, його записали у списки тих, кого мали депортувати до Сибіру.

Та, за розповідями, серед москалів був один гарний парубок, що вподобав собі дівчину з Підмихайлівців. Вочевидь він був гарним не стільки чи не тільки на вроду, бо симпатизував українцям й попередив Володимира Белегая, що його родину занесли в ті чорні списки на депортацію. Прийшов до нього й сказав:

--- Ви є в списках. Готуйтеся... 

Парубок навіть назвав дату. Наступного дня він прийшов знову й побачив, що дідусь Володимир сидить й шиє своїм маленьким онукам теплі валяночки. Дідусь був на всі руки майстром. Шив людям взуття, робив меблі, будував будинки, був бо добрим шевцем, столяром й будівельником. Навіть лікував худобу, отже також був кимось на зразок ветеринара. Його онук, Юрій Скробач, на той час був трирічним хлоп'ям. Коли виріс, старався наслідувати свого дідуся, роблячи все власними руками.  

Парубок здивувався побаченому й каже:

--- чим це Ви займаєтеся?

--- Так ти ж казав мені готуватися. --- відповів дідусь Володимир. --- ось шию діточкам валяночки, щоб не померзли на Сибірі.

--- Та ні! Я ж сказав, щоб Вас уже ранком тут не знайшли!

І Дідусь Володимир нашвидкуруч поскидав на віз все найнеобхідніше й з родиною виїхав з села Підмихайлівці у невідомому напрямі в сторону Львова. І от, їдучи й розпитуючи людей, де би можна було зупинитися, дізнався, що не доїжджаючи до Львова є село, що називається "Старе село" й там можна оселитися в однієї вдови.

Вдова зі Старого села прийняла родину Белегаїв-Піговських-Скробачів на квартиру. Її чоловік пропав безвісти на фронті й вона залишилася вдівувати, не виходила більше заміж. 

Там родина й залишилася. За два роки, вмілими руками дідусь Володимир Белегай, тесть отця Стефана Скробача, побудував їм невеличку хатинку й Юрій Скробач ходив до першого класу вже з їхньої власної хати.

Володимир Белегай в Старому Селі влаштувався на роботу в тартак (лісопильню).

Пізніше до Старого села переїхали вже мої дідусь з бабусею, Володимир і Стефанія Піговські, що раніше вчителювали у селі Почапинці, неподалік від Тернополя. Це було зроблено за порадою дідуся Володимира Белегая, бо його зять, Володимир Піговський, подібно до нього, був практичним й вправним ґаздою, й чимало допомагав отцеві Стефанові Скробачу у господарстві. 

Мій тато, Роман Піговський, 12 липня 1951 р.н., розповідав про свого дідуся Володимира Белегая, що він був не лише працьовитим, але й розумним, бо дотепно цитував художні твори "Дон Кіхот" та "Гулівер у країні Ліліпутів".
