6 вересня
Ніколи не робив цього раніше. Сьогодні, раптово, постановив записувати те, що чутиму на недільних проповідях.


Недільна євангелія була про Господаря Виноградника, який підготував його відповідним чином і дав в оренду виноградарям. Господар домовився, що виноградарі платитимуть йому орендну плату не грішми, а у вигляді частини плодів. Виноградарі не схотіли платити йому орендної плати. Слуг, які їх просили дати орендну плату, вони не слухали, а навіть знущалися з них, а деяких вбили. Господар подумав: “Ну вже до мого сина матимуть повагу і дадуть орендну плату”. Послав Сина, а вони його вбили.
Всі знають пояснення цієї притчі. Вибраний народ не слухав пророків, тільки знущався з них. Сина Божого, Христа --- убили. Та Він Воскрес!
Отець-проповідник розповів дві історії. Першу --- про дівчину, якій не щастило по житті. З неї кпинили у школі однокласники. Вона вивчилася у коледжі на медсестру. Її цькували на роботі. Та вона не падала на дусі, хоч, іноді, хотіла накласти на себе руки. Поклала надію на Бога, продовжила навчання, стала лікаркою. Бог подарував їй хорошого чоловіка і вона щаслива у шлюбі, приносить плоди добрих справ.
Другу --- про багатого, захланного чоловіка, що єдиною метою свого життя бачив нагромадження маєтку. Коли той чоловік важко захворів, то родина покликала до нього священика. Та замість того, щоб прийняти Тайну покаяння, захланний чоловік поцікавився лише вартістю срібного хреста, яким його благословляв отець. Після чого помер і його поховали.


Перша принесла дорі плоди всупереч поганим обставинам життя. Другий не приніс жодних плодів всупереч чудовим обставинам життя.


Яких плодів чекає від нас Господар Виноградника? Може доглянутих каплиць з гарними квітами? Може таємних пожертв на прогодування голодних чи лікування хворих? Може волонтерської праці? Може ще щось? 


13 вересня
Євангелія в цю неділю була про царя, що готував для свого сина весільний бенкет. Він приготував багато доброї їжі та напоїв. За допомогою слуг запрошував прийти гостей, яких хотів бачити на своєму бенкеті. Та, чомусь, запрошені не збиралися туди йти, бо вважали, що мають якісь важливіші справи, бо були землевласниками і торговцями. А деякі, мабуть, дуже ненавиділи царя і його сина, бо вбили слуг, які їх запрошували. 
Цар розгнівався на тих, хто вбив його слуг і не змилосердився над вбивцями, а справедливо їх вигубив. Потім попросив слуг запрошувати на весілля всіх перехожих без розбору. 
Він вийшов до банкетної зали і поглянув на гостей. Серед них виділявся один, який був одягнений несвятково. Він його посадив до в’язниці. Притча завершується словами “Багато бо покликаних, але мало вибраних”.
Отець-проповідник сказав, що мало кому подобається ця притча, бо йдеться у ній не про милосердя, а про справедливість. Ми любимо чути про милосердного Отця, який все прощає, як у притчі про блудного сина. В цій же притчі Цар дуже справедливий. 
Дуже дивно, що ті, кого запросили, не виявили жодного зацікавлення запрошенням. 
Хто є ті, кого покликали і хто є той, хто вибирає? Цар кликав, мабуть, тих, кого хотів бачити і чути у першу чергу, своїх друзів. Він їх хотів вибрати, але вони самі не схотіли, щоб їх вибрали. Вони цікавилися своїм майном --- землею і крамарством, їм було нецікаво йти на бенкет до Царя, не хотілося ні чути ні бачити Його.
Цар не хотів відміняти весілля. Покликав з роздоріж різних незнайомців, мабуть навіть тих, хто не визначався ні моральністю, ні не був цікавим співрозмовником. Весільна зала була вщерть наповнена цим строкатим народом. 
Та серед них виявився хтось дуже оригінальний, який не зважаючи на те, що йому пропонували весільну одежу, не схотів її одягати. Він, мабуть, подумав, що прийде і просто пообідає на халяву і піде собі. Але Цар його помітив і покарав. 
Весільний одяг символізує готовність приймати весільні страви. Одягаючи душу у весільну одежу чистоти, ми готові споживати весільну страву --- Євхаристію.
Про одяг також йдеться у книзі Виходу, коли Бог сказав Мойсею: “Зніми взуття, бо земля на якій стоїш --- свята!” Коли входимо до храму, то нам треба зняти брудне взуття своїх гріхів і одягнути душу у весільну одежу чистоти, щоб споживати Весільну Страву.




27 вересня


В цей день вшановувалося свято Воздвиження Чесного і Животворящого Хреста Господнього.
Євангелія була про те, що Господа Нашого Ісуса Христа після засуду в Синедріоні, єврейському релігійному суді, приведено до римського юриста Понтія Пилата, щоб той дав наказ на смертну кару. Пилат не знав Ісуса Христа. Він був для нього незнайомцем і він не хотів брати на себе відповідальність за його обвинувачення, покарання, і, тим більше, смерть. 
Він сказав їм: “Маєте свій суд і судіть собі самі.” Та фарисеї настоювали на своєму, мотивуючи, що їхній суд вже засудив Ісуса до смертної кари, бо Він назвав себе Сином Божим, що є смертним злочином проти їхнього закону. 
Пилат не хотів вникати у юдейські приписи і його не переконали б, що треба когось вбити, бо той порушив якийсь релігійний припис. Тому фарисеї надумали налякати Пилата, сказавши, що Ісус назвав себе царем Юдейським, а отже є бунтівником супроти римського режиму. Так і сталося, Пилат злякався.
Пилат вийшов до народу, вивів Ісуса, і хотів перевірити реакцію народу крикнувши: “Ось цар ваш!” Підбурений народ у відповідь загорлав: “Геть з ним! Розпни його!” Пилат питав: “Царя Вашого розп’ясти?” Первосвященики відповіли як личить вірним підданим римського окупаційного режиму: “Немає у нас іншого царя, крім кесаря”.
Після цього Пилат спробував дізнатися бодай щось про Ісуса, спитавши його наодинці: “Хто ти?” Ісус мовчав. Пилат здивувався: “Не бажаєш зі мною розмовляти? Але ж я маю владу відпустити або вбити тебе!” Ісус відповів: “Ти не мав би наді мною жодної влади, якби тобі не було дано згори”. 
Та страх таки змусив Пилата віддати наказ на смертну кару. Він боявся, щоб його помилування Ісуса Христа не було сприйнято римською владою як загравання з бунтарями, противниками режиму. Сам він, мабуть, не вірив, що Ісус є провідником повстанців, але однаково боявся, щоб люди, бува, не подумали про нього, що він, Пилат, не такий як усі, доброчесні і слухняні піддані римського кесаря.
Ісус приніс знаряддя своєї страти, хрест, на Череп-гору і Його розп’яли. Він заповів учневі, якого любив, піклуватися своєю матір’ю і віддав Духа.
Через три дні Він Воскресне.


Свою проповідь отець розпочав зі згадки, що сьогодні вшановують свято віднайдення Чесного і Животворящого Древа Господнього Святою Оленою. Свята Олена є матір’ю імператора Костянтина.
Коли Бог творив Всесвіт, то Він створював усе добрим. Це можна побачити, читаючи книгу Буття, де Бог, кожне своє творіння проголошував добрим. 
Зокрема також і, дерева, Бог створив добрими. Вони дають кисень, плоди. Та людська злоба зробила дерево знаряддям смерті. На дерев’яних хрестах розпинали найбільших злочинців.
Як писав апостол Павло, Господь загинув на Хресті за нас, коли ми ще були грішниками. Віддати життя за когось доброго може би хто і наважився, але ж не за поганих...Та Господь полюбив нас ще тоді, коли ми є грішними. Він загинув за наші провини, бо кара за гріх --- смерть. Господь оживив нас від смерті гріха, тому Хрест став Животворящим.
У посланні до римської спільноти апостол писав, що слово про хрест --- це глупота для поган і ганьба для юдеїв. Воно цілком незрозуміле. Бо погани (греки, римляни) шукають мудрості, а юдеї чудесних і славних знаків.
Кожне людське життя має свій хрест. Господь не відкидав свого хреста. Ми ж, іноді, намагаємося спекатися свого хреста, полегшити собі тягар. Чи можемо ми поклонятися Хресту Господньому і водночас уникати нести свій власний хрест?




4 жовтня 2020


Отець прочитав дві євангелії. Першу про жінку з поган, що благала Ісуса Христа зцілити свою доньку. Другу про “Хто не бере свого хреста і не йде слідом за мною, той мене недостойний”.
Жінка дуже хотіла зцілення своєї дитини. Вона долала як внутрішні труднощі --- страх, так і зовнішні --- що скажуть люди. Вона йшла і благала Ісуса. Це благання було її молитвою.
В Євангелії багато разів описано схожі ситуації, коли слідом за Ісусом кричали, благаючи змилуватися. Наприклад, сліпороджений син Тимея --- Вартимей.
Ісус випробовував віру жінки, певний час ігноруючи її благання. Але навіть його відповідь стала ще більшим випробуванням. Він сказав: “Я посланий до загиблих овець дому Ізраїля. Не личить брати хліб і кидати його щенятам”. Жінка не образилася, а лише відповіла, що й щенята їдять крихти, що падають зі столу їхніх панів. 
Господь таким чином готував жінку до прийняття чуда. 




11 жовтня


Євангелія була про те, як Петро, на той момент ще не Верховний Апостол і навіть ще не апостол, а простий професійний рибалка, завершив невдалу нічну зміну. 
До його човна підійшов тесля Ісус, що вже на той момент був, є і вічно перебуватиме Господом і Богом. Та про це ще мало хто знав, та навіть сьогодні можна зустріти тих, що цього ще не знають. Цей тесля також займався відеоблогерством і попросив Петра, щоб він дозволив йому відзняти черговий відеоблог на живі карти пам’яті людей, з човна. 
Петро погодився. Після того, як Господь Ісус завершив відеоблог, дав дивну пораду рибалці, щоб той відплив на середину моря і закинув сіті на ловитву. Петро з висоти досвіду сказав, що це немудро, бо вони цілісіньку ніч намагалися бодай щось та витягти і марно, “Але на Твоє слово, закину сіті”. Їхній улов виявився неймовірно великим.
Тоді Петро зрозумів, що перед ним, не просто тесля-блогер з Назарету, а Господь і Бог його! Петро сказав: “Відійди від мене, Господи, бо я грішна людина”. Господь же відказав: “Ні, все гаразд. Відтепер ловитимеш не рибу, а людей” і Петро став, вже не простим професійним рибалкою, а Апостолом. 


Свою проповідь отець почав з роздумів про те, що людина, наближаючись до Бога, відчуває свою недосконалість, грішність. Святі вважали себе грішниками, бо вдосконалюючись, гостріше відчували свої вади.
Ми могли би подумати, що справжнє диво полягає у тому, що так добре вдалася риболовля, а насправді справжнє диво відбулося у серці Петра та інших рибалок-учнів, бо вони після цього стали Апостолами.


31 січня 2021 


Євангелія була про успішного, заможного молодого чоловіка. Він прийшов до Ісуса і спитав Його, що слід йому робити, щоб успадкувати життя вічне. 
Господь відповів: “Ти й сам знаєш, що треба робити --- заповіді зберігати”. 
Юнак відповів, що він зберігає ті заповіді з дитинства. Господь поглянув на нього з любов’ю і сказав, що одного хлопцеві хіба бракує: “Продай усе своє майно і роздай виручені гроші бідним. Цим здобудеш собі Скарб на Небі. Тоді приходь і йди за Мною”.
Почув це юнак і з сумом пішов далі клопотатися своїм маєтком.


Отець-проповідник сказав, що дуже би хотів побачити Ісуса, який з любов’ю дивиться на людину. Шкода, що в ті часи не було фотокамер і немає такої фотографії, де Ісус з любов’ю дивиться на людей. Це мала б бути неймовірна фотографія...
Проповідник сказав, що людей можна умовно поділити на дві категорії: “металоломщики” і “колекціонери”. Перші викидають річ на брухт одразу як тільки вона хоч трохи пошкодиться. Другі --- лагодять старі речі і дають їм друге життя.
Подібно ставляться і до людей. Металобрухтники побачивши, що людина вчинила якийсь недобрий вчинок поспішають одразу викинути ту людину на брухт історії. Не дають їй жодного шансу.


Як почув проповідь 27 вересня 2021

Євангелія була про смерть Христа на хресті. 
Свою проповідь отець почав з запрошення поглянути на хрест, що лежить на тетраподі.
Зверніть увагу, він порожній. На ньому немає Ісуса. 
Сьогодні ми поклоняємося дереву.
Коли таке чують атеїсти чи агностики, то закидають: "Як ви можете поклонятися дереву? Ви поклоняєтеся не Богу, а звичайній матеріальній речі, дереву?"
Та Христос своєю смерю на цьому дереві, перетворив його. Це хресне дерево (з малої літери) смертю Христа перетворилося на животворяче Хресне Дерево (з великої літери).
Цариця Олена шукала Хрест, на якому розіп’яли Христа. Вона перевіряла віднайдені хрести.
Коли до хрестів, на яких були розіп’яті розбійники, прикладали мерців, то нічого не відбувалося. Коли ж приклали мерця до Хреста Христового, то мрець воскрес. 
Отже Бог освятив матерію (з малої літери) і вона стала Матерією (з великої).
Марксисти були виключними матеріалістами, вони заперечували існування будь-чого нематеріального, духовного.
Ми ж не повинні мати, чисту, "дистильовану", духовність, що ізольована від тілесного світу. Бог діє через матерію у матеріальному світі. Бог діє через Хресне Дерево. Він присутній у Хлібі і Вині. Він освячує Йорданські Води.
Бог став людиною і освятив матерію.
Тому нехай наша духовність діє також матеріально. Допоможімо ближньому не лише духовно, молитвою, але й матеріально, доброю справою, їжею, одягом. 
Відірвімо погляд від телефона, коли їдемо у громадському транспорті і звільнімо місце вагітній чи літній людині. 
Не паркуймо свого танка та тротуарі, а шануймо пішохода. Пропустімо його, коли він ступить на пішохідний перехід, не боячись вирізнитися з поміж юрби автолюбителів, що дуже поспішають.
Нагодуймо сіромаху, що просить на вулиці. Допоможімо інваліду.
Прочитаймо напис для людини з поганим зором, не створюймо їй погано помітних перешкод. 
Ось це і є любов до ближнього

Олеже, пригадую слова одного вченого, якого дуже поважаю. Він частенько говорив: "Тут чудес не буває...". Довго роздумував над його словами. Знав, що він людина не тільки розумна, але й віруюча і не міг збагнути як віруючий може казати таку фразу. 
Та врешті-решт збагнув, що ж він має на увазі. Ключовим словом у цій фразі є "ТУТ". Тут, це де? Чудес не буває там, де в них не вірять. Як в царині математики. У математиці й справді чудес не буває. Чому? Тому що у математиці для нас все прозоро, ми знаємо всі вхідні і вихідні значення, знаємо якими формулами вхідні значення перетворюються на вихідні. Де все відомо, там чудес не буває і бути не може.
Інакше з природничими науками --- фізикою і хімією. У фізиці та хімії люди працюють зі спрощеними моделями окремих частин матеріального світу. Одні моделі точніші за інші, та усі вони є лише приблизним уявленням про дійсність. Ці моделі можуть бути як завгодно складними і точними та вони однаково ніколи не враховують ВСЬГО. Люди завжди працюють зі спрощеним уявленням про матеріальний світ. Тому, завдяки обмеженості людського знання, чудеса бувають у фізиці і хімії. Люди ніколи досконало не вивчать цей світ. Хоча роблять великі успіхи. Наприклад фізика Айнштайна заперечила уявлення про світ Ньютона. Та й фізику Айнштайна до сих пір вдосконалюють, уточнюють.
Отже через неповноту людського знання існують чуда в царині фізики і хімії. А що вже казати про духовну царину? Явища духовного світу не піддаються вимірюванню ніякими приладами, І Кор. 1:20-25:
20 Де мудрий? Де учений? Де дослідувач віку цього?» Хіба Бог не зробив дурною мудрість цього світу?
21 А що світ своєю мудрістю не спізнав Бога у Божій мудрості, то Богові вгодно було спасти віруючих глупотою проповіді.
22 Коли юдеї вимагають знаків, а греки мудрости шукають, -
23 ми проповідуємо Христа розп'ятого: -ганьбу для юдеїв, і глупоту для поган,
24 а для тих, що покликані, -чи юдеїв, чи греків – Христа, Божу могутність і Божу мудрість.
25 Бо, нібито немудре Боже – мудріше від людської мудрости, і немічне Боже міцніше від людської сили.
    Те, що надприродне для людини, те, що вона вважає чудом, для Бога є цілком природним. Для людини чудом є воскресіння з мертвих. Але для Бога воскресіння з мертвих є цілком природною річчю, бо це притаманне Його, Божій природі, Мт.19:26:
    26 Ісус глянув на них пильно й мовив: “У людей це неможливо, Богові – все можливо.”
    Людина настільки обмежена, що до сих пір не може досконало пізнати навіть творіння, то що вже казати про пізнання Творця? Обмежена людина ніколи не зможе пізнати Безмежного Творця. 
    Єдиною помічницею для нас, обмежених і недосконалих людей є Віра. Саме завдяки Вірі можливі чуда, Мт.9:28-30:
    28 І коли він увійшов до хати, сліпці приступили до нього, а він спитав їх: “Чи віруєте, що я можу це зробити?” – “Так, Господи!” – кажуть йому ті.
29 Тоді він доторкнувся до їхніх очей, мовивши: “Нехай вам станеться за вашою вірою!”
30 І відкрились їхні очі. Ісус же суворо наказав їм: “Глядіть, щоб ніхто не знав про це.”


Як почув проповідь 30 вересня 2021

Євангелія була про чудесне помноження хлібів і риби.

    Отцеь-проповідник сказав, що цю історію можна вважати алгоритмом, керівництвом до дії для тих, хто бажає послужити Богу.
Алгоритм складається з трьох кроків:
1. Побути на самоті, відпочити в тиші з Богом, у Його присутності. 
2. Спробувати послужити Богу і ближньому тим, що маємо на цей момент.
3. Повернутися назад на самоту.

    Перебуваючи на самоті у Божій присутності, учні наповнилися Богом. З них почало випромінюватися Його світло. Це і є те світло, що світить для світу, яке кладуть на стіл, щоб воно світило всім у домі.
    Коли учні хвилювалися, чим нагодувати велику кількість народу у пустелі, Ісус сказав їм: "Дайте ви їм їсти". Учні пручалися, казали, що вони неготові, що їм треба належно підготуватися, знайти грошей. Ісус же настояв, щоб вони спробували послужити тим, що мають вже зараз і не боялися. 
    Учні послухали Ісуса, почали служити тим, що мали, тоді Ісус допоміг їм чудом.
    Після того, як нарід був нагодований, Христос наказав учням повертатися назад на самоту, подалі від велелюддя. Цим Він, мабуть, хотів вберегти їх від гордині за те, що їх діло було настільки успішним.

    Подібно повинні діяти й ми. Побудьмо на самоті з Богом, наповнімося Його Присутністю і тоді ближні побачать у нас Його Світло. Не красномовністю проповіді, а саме цим Світлом, що народилося в тиші Божої Присутності, ми змінюватимемо світ.
    Не кажімо собі: "Я ще неготовий до цієї справи. Мені треба як слід підготуватися, повчитися, назбирати грошей, а вже тоді починати її робити." Покладімося на Божу допомогу і почнімо добру справу з тим, що маємо зараз і так як вміємо зараз.
    Після цього втечімо від марноти людської слави назад на самоту до Бога. 


2022-03-11

Історія Ізраїльського народу дуже схожа на історію України.
Нечестиві люди увійшли у радянський союз з царем антіохом епіфаном (Макавеїв 1:11-15).
Збраталися з москалями-поганами та запродались їм, щоб зло творити.

Увійшли комуністи зарозуміло у святині і обікрали їх, убили праведних (Мк 1:21-28).

Дали владу грішному кодлу з партії регіонів, мужів без усякого закону (Мк 1:34).
І стала з того засідка для святині та безнастанна диявольська загроза для країни (Мк 1:36).

І з-за них повтікали мешканці Донбасу, і став він осідком чужинців.
Він став чужим для тих, що в ньому народились, його лишали власні його діти (Мк 1:38-40).

Тоді совєти захотіли зробити усіх гомосовєтікусами без власних звичаїв, культури чи віри.
Почали переслідувати церкву, забороняли хрестити дітей (Мк 1:41-48).


Dear colleagues in Europe and all round the World,

if you love your children, then please save them from the possible nuclear disaster.
Please help to stop putin, the nuclear terrorist, as *it* goes to destroy the Chernobyl nuclear station.
When the Chernobyl nuclear station explodes, it will harm children life and health in Europe: Poland, Germany, Sweden, Finland, Spain, India and even in US.
How can you help? Just walk every Sunday at 2 pm to the main square of your city with a sheet of paper stating "Stop putin! Save our children from nuclear death!"
Please share this post among your friends!
God thanks you!

13 березня 2022

Апостол був про те, як, за допомогою віри, люди робили те, що здавалося неможливим, зокрема: "Вогненне полум'я гасили, вістря меча уникали, ставали сильні, бувши недолугі, на війні проявили мужність, наскоки чужинців відбивали" (Євр.11:34)

Євангелія була про те, як Господь покликав Филипа і його друга Натанаїла.

Проповідь отець почав з того, що помічає як люди, які живуть у ситуації, що здається їм безвихідною, наприклад, зараз, терплячи від ворожої навали, не вірять, що скромний початок з проказування молитви, може щось допомогти. Вони відказують недовірливо: "Хіба це щось дасть?"

Та погляньмо як скромно почав Господь свою діяльність. Якби Ісус скликав коаліцію з могутніми царями, зібрав численне військо, то ми би сказали: "О так! Це солідний початок! В такий спосіб справді можна зробити серйозне діло спасіння людства." Але ж ні, Господь почав свою справу спасіння людства дуже скромно. Він почав з того, що покликав лише кількох учнів, і то не якихось вчених чи знатних, а простих рибалок. Це у наших очах виглядає несолідно, навіть смішно. Та з цього скромного, незначного початку постала могутня Церква на увесь світ.

Нам треба довіритися Богу, як учні довірилися у, на перший погляд, безвихідній ситуації, коли у пустині була неймовірна сила голодних людей. Господь спитав у них: "Яку їжу маєте з собою?" Вони відповіли: "Лише п'ять хлібів і дві риби, та цього явно недостатньо." Але вони довірились Господу, і Господь нагодував цими двома рибками і п'ятьма хлібинами таку безліч.

II Мак 15:21: "Коли Макавей поглянув на таку безліч війська, на ту різноманітну зброю, на дикий вигляд слонів, зняв до неба руки і закликав до Господа, який чинить чуда; бо добре знав, що не у зброї перемога, але Господь дарує її тим, що за його рішенням, гідні її."

Як стати гідними перемоги?

Принесімо Богу наші дві рибки і п'ять хлібів: замість того, щоб стояти на вулиці і марнувати час пустими розмовами з матюками, краще перетворімо свій гнів на молитву за допомогою псалмів. Будьмо справжніми патріотами, любімо українців, не наживаймося на біді своїх ближніх, беручи 200 гривень з кожного дорослого у сім'ї, за добу проживання у Тернополі.

Пс 15:1-3,5: "Псалом. Давида. Господи, хто перебуватиме в твоїм наметі? Хто житиме на твоїй святій горі? Той, хто невинний ходить і чинить справедливість і правду говорить від серця; той, хто не осуджує язиком, хто ближньому не коїть лиха, хто ганьби не кидає на сусіда, … хто присягає, навіть собі на шкоду, та не зміняє; хто гроші свої не дає на лихву і на безвинного підкупу не приймає. Хто отак чинить, не захитається повіки."

Пожертвуймо свої дві рибки, підтримавши за спроможністю армію чи потребуючих харчами, грішми чи доброю справою.

Пс 83:2-18: "Не мовчи, Боже, не німуй і не будь мовчазним, Боже! Бо ось вороги твої заметушились, і ненависники твої підняли голову вгору. Змовляються підступно проти народу твого й нараджуються проти тих, кого ти захищаєш. «Ходіте, кажуть, знищимо їх, щоб не були народом, і щоб ім'я Ізраїля не згадувалось більше.» Бо вони врадили раду однодушно; уклали союз проти тебе: Едомові намети й ізмаїльтяни, Моав та агаряни, Гевал, Аммон і Амалек, і Філістимлянська земля з мешканцями Тиру; навіть Ашшур приєднувався до них, стававши на допомогу дітям Лота. Вчини їм, як Мідіянові, як Сісері, Явінові коло Кішон-потоку, що знищені були біля Ен-Дору, що гноєм землі стали. Вчини з їхніми дуками, як з Оревом, як із Зеевом, як із Зевахом і Цалмунною, з усіма їхніми князями, які були сказали: «Візьмім собі в посілість пасовиська Божі!» Мій Боже, вчини їх, немов перекотиполе, немов соломину, що нею крутить вітер! Як вогонь, що ліси пожирає, як полум'я, що палить гори, так гони їх бурею твоєю, збентеж їх хуртовиною твоєю! Вкрий соромом обличчя їхнє, щоб шукали, Господи, ім'я твоє! Хай засоромляться й збентежаться на віки вічні, хай застидаються й загинуть. Хай знають, що тільки ти Господь на ім'я, найвищий над усією землею."

3 червня 2022

Євангеліє було про те, як Филип сказав Господу: "Покажи нам Отця і нам буде цього досить". Господь відповів Филипові: "Стільки часу я з вами і ти кажеш "Покажи нам Отця", та ж кожен, хто мене бачить, той бачить і Отця. "

Проповідь отець почав з того, що в земному житті далеко не кожен може придбати собі власне житло.
Для цього потрібно мати спадок чи добре оплачувану роботу, але навіть за цих умов, не всім усміхається доля. Бо можна стати жертвою забудовників-шахраїв.
Господь же дає нам сьогодні добру новину, кажучи, що у Домі Отця Небесного жител вистарчить для усіх.

Кожен буде наповнений радістю, оглядаючи Божу красу на своєму рівні. Досконаліші люди бачитимусь більше Божої краси. Менш досконалі --- якусь її частину. Але кожен буде щасливий. Кожен буде наповнений радістю по вінця.

Ми мали би стати світильниками, яких не ховають під ліжко, а ставлять на столі, щоб світили всім у оселі.
Ісус світився Отцем, тому дивлячись на нього Апостоли могли побачити отця.
Коли ми світитимося Ісусом, то дивлячись на нас, ближні побачать у нас Ісуса.

Бог не спитає нас, чому ми не стали такі ж досконалі, як хтось інший. Він може спитати нас, чому ми не стали собою.

У церкві до усіх мають звертатися "Дорогі брати і сестри", а не за науковими чи матеріальними досягненнями: "Шановний пане професоре" чи "Достойний можновладцю".
Апостол Павло у своєму листі писав, що не слід нам звертати увагу на статки чи досягнення людей у церкві, коли панові з коштовним перснем дають зручніше місце, а погано одягненого саджають у ногах.
Іноді звичайна бабця, що ходить до церкви, може бути визначнішою в Очах Божих, ніж той, хто отримує ордени і почесті у церкві.

