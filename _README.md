Як я опинився у Києві? 
В середині жовтня я пройшов співбесіду у міжнародну компанію Інскейл, яка потребувала програмістів у київський офіс. Я довго не міг наважитися на те, щоб погодитися на цю пропозицію. Але врешті-решт наважився. 

Як я познайомився зі спільнотою "Покоління Любомира"?
На початку грудня, після недільної літургії у Патріаршому соборі, при виході з храму, мені дали флаєр із закликом допомогти святому Миколаю. Я зателефонував за вказаним на флаєрі номером телефону і познайомився з Марією-координаторкою ПЛ. 

У неділю, 24 грудня, прокинувся у кімнатці голелю, де живу з початку грудня. Сьогодні неділя і буду йти на літургію. 

З того часу як приїхав до Києва, найчастіше відвідую Патріарший собор Воскресіння Христового, поблизу станції метро Лівобережної. 
Люблю цей собор. Мені подобається, що там немає розпису і іконостасу. Без іконостасу є постійне відчуття того, що триває Світлий тиждень, бо постійно відкриті Царські ворота, яких просто немає. Під банею храму є вікна, крізь які можна побачити хмари. Ніщо зайве не відволікає уваги, тут кожен знаходить собі місце. 

Коли приходжу в собор, то відчуваю, що час не має значення, не має влади наді мною. Хай усе мине, хай гуде і метушиться мегаполіс, а тут можу спокійно бути в тиші і тішитися даром життя, яке дав мені Господь. Тут можу дякувати і просити за всіх, хто приходить на гадку: рідних і знайомих чи, навіть, незнайомих.

Вчора переписувався з Марічкою-координатором. Вона запитала чи планую бути в Соборі у неділю. Відповів, що так, на що Марія запропонувала прийти об одинадцятій і додала, що крім того, у вечері планується концерт на честь Блаженнішого Любомира.

Приїхав до собору. До літургії ще була майже ціла година. При вході собору зустрів Павла. Він повертався з попередньої літургії і сказав, що дуже хоче спати, бо цілісіньку суботню ніч працював.

Після Павла, з собору виходив отець-диякон, що з привітною усмішкою поздоровався зі мною, наче ми давні друзі.

Зайшов до собору і став з Південного (правого) боку, біля ікони Богородиці, що тримає на руках маленького Ісуса. Я молився і просив за рідних та за те, щоб мудро приймати рішення у своєму житті.

Літургію співправив отець-диякон з потужним, як громовиця, голосом. Він є невідємним учасником архиєрейських богослужінь. Він прочитав євангеліє про вечерю, на яку відмовилися прийти запрошені, бо мали цікавіші заняття. 

Я собі обдумував, як же воно так, що запрошені так ввічливо відмовлялися, все пояснювали, ще й вибачалися: "Не можу, бо маю таку й таку справу, вибач мене, прошу." Мабуть думали, що поводяться дуже правильно, а, проте, вони робили явно не те, що слід було б зробити. Коли Господар нашого життя особисто кличе нас, щоб розділити з нами радість, то хіба не краще покинути всі ці свої захоплюючі справи і побігти до нього?

Після літургії отець оголосив, що у 17 годині буде театральна вистава "Миколаєм може бути кожен" з нагоди пам'яті Блаженнішого Любомира. Гра акторів буде супроводжуватися живою музикою оркестру.

Також отець оголосив, що прямо зараз, одразу після літургії, співатимуть семінаристи львівської духовної семінарії під проводом регента. Вони виконали кілька Богородичних та літургійних пісень і перший куплет колядки "Бог предвічний". Мені сподобався їхній спів.

Марічка-координатор познайомила мене з "любчиками" (членами спільноти "Покоління Любомира") Іриною і Марією Л. Одночасно Микола зі спільноти "Виноградник" запропонував спуститися в підвал храму і поспілкуватися за чаєм з парафіянами собору. Він сказав, що, після довгої перерви, ця традиція лише недавно відродилася.

Біля тетраподу був виставлений кошик для збору пожертв для парафії Покрову Богородиці УГКЦ в селі Пирогово.

Я запитав дівчат, двох Марічок та Іру, чи не хотіли б вони піти на чай у підвал. На що Марічка-координатор відповіла, що вони збираються у супермаркет "Новус" на каву. Я вирішив до них приєднатися, бо перед літургією практично не снідав і таки зголоднів.
 
Учотирьох ми прийшли в їдальню Новуса і взявши наїдки та напої, разом поснідали. 

Мабуть мені заздрили відвідувачі їдальні, коли побачили, що зі мною за столом сидить аж троє красунь.

Марічка сказала, що отець просив її зайнятися пересиланням подарунків малозабезпеченим дітям через Нову пошту. Завтра, 25 грудня --- офіційний вихідний. Невідомо до котрої години працює найближче до Собору відділення і яке обмеження на максимальну вагу посилки.

Марія марно розшукувала в інтернеті інформацію про робочі години і вагові обмеження посилок. Я сказав, що простіше піти туди пішки. Вона відповіла, що не знає хто б міг піти, бо сама вона не бажає черпати черевиками воду з калюж. Я запропонував, що піду і про все розвідаю.

Знайшов відділення. Виявилося, що 24 і 25 воно працює до 15 години і приймає посилки до 30 кілограм. Працівники відділення сказали, що жодне інше відділення не працюватиме довше.

Подзвонив Марії і розповів їй те, що взнав. Вона скзала, що вони мене чекатимуть. Треба вже йти до собору, бо приїдуть актори і слід допомогти їм носити декорації.

Зустрілися ми вже в Соборі. Першим прийшов я. Коли зайшов до середини, то побачив, що у притворі стоять люди, що принесли немовля, щоб охрестити. 

Вийшов отець і почав чин Хрещення. Він був сам собі дяком. Співав одразу дві партії: і як отець і як вірні. 

Мені стало ніяково, що, крім гуртка людей у притворі, у храмі я один. Тому вийшов надвір. Підійшов до Дніпра і постояв, дивлячись на воду, стовбури дерев і висотний будинок, що будується неподалік. 

Подумав собі, що добре було б, мабуть, мати квартиру у тому будинку. Так близько до Собору, прямо на подвір'ї. Але одразу згадав, що чув про те, як будівництво висотного будинку біля Собору спричинило тріщини в його мурах.   

Час від часу я поглядав в бік Собору, чи не йдуть дівчата. Через якийсь час побачив велику кількість молодих людей, що зайшли до собору. 

Я пішов до них. Зрозумів, що це і є актори. Не встигли вони зайти до храму, як одразу почали вистрибувати назад. Випадково почувши як один з хлопців російською мовою нарікав, що вони зарано прийшли і зрозумів, що актори трохи далекі від церкви. 

Потім прийшли дівчата. Ми сиділи в Соборі і спостерігали за тим, як отець охрещував дитину. Вкінці отець вніс дитину до святилища, співаючи, як мені здалося "Нині Владико можеш відпустити раба твого за твоїм словом у мирі..." і поклав дитину на підлогу біля Престолу. Мене це здивувало. Я такого ще не бачив. Звісно дитина була замотана в кокон і холод мурів ніяк не міг їй пошкодити.

Одна з дівчаток, Марічка Л., сказала, що хоче поглянути на книжечки. Ми пішли з нею. Дивилися на різні книги. 

Мене зацікавила книжечка "Блаженніший Вуйко Любко". На жаль не взяв з собою достатньої кількості паперових грошей.

Чомусь сказав про це Марічці і вона мені подарувала ту книгу. Сказала, що то від Миколая. Мені незручно, але подарунок прийняв, якось віддячуся.

Сидів і читав книжечку. Навколо розкладали стільці, освітлення, декорації. Музиканти тренувалися. Чутно було трубу, скрипки, кларнет, фортепіано.

Розпочалася вистава. Чудове музичне оформлення, милозвучний спів. 

Вистава показувала, як дівчинка раптово втратила зір. Її сестра прагнула знайти Святого Миколая, щоб він повернув сестрі зір. Попри власну зневіру, дівчинка таки отримала зцілення для сестрички. 

Після вистави почалася вечірня. Підчас вечірньої до мене підійшов Павло і попросив, щоб я допоміг йому принести піцу в Собор. 

Піцу доставляла піцерія-ресторан "Мафія". Ми вийшли з Собору на вулицю і побачили серйозного пана, що ніс велику сумку, схожу на ту, в якій герої фільмів-бойовиків 90-х років носили гранатомети-базуки.

Павло розрахувався за піцу і ми її понесли до Собору. Разом з піцою, Павло також ніс клунок з напоями. Усе це добро ми доправили в підвал Собору, де на неї чекала ціла ватага голодних акторів.

Зголом Павло згадував, що коли ми несли піцу, нас знімали на телефони і Павло при цьому відчув себе суперзіркою.

Вечеря в підвалі храму перегукується з сюжетом сьогоднішньої Євангелії. Більшість акторів цілком далекі від церкви, але їх запросили туди як тих, кого зустріли на майданах і перехрестях. Вони прийшли і насолодилися вечерею. Думаю, що після цього дехто з них неодмінно наблизиться до церкви.

Після вечірньої, дівчата зі спільноти хотіли піти на різдв'яну літургію до костелу. Але отець Андрій сказав, що сьогодні вночі збирається їхати до Львова на свята і перед від'їздом має можливість з нами повечеряти. 
Дівчата вирішили, що в такому разі краще підуть на вечерю з отцем.

Ми пішли в піцерію "Мафія", де випили по чарці глінтвейну і наїлися піци.  
Після вечері більшість пішли на метро. Я ж вирішив провести Марію-координатора на автобусну зупинку. 

По дорозі ми говорили про плани на завтра і виявилося, що Марія збирається відвідати село Пирогове. Я спитав, чи це те саме село, на допомогу парафії якого оголошували збір пожертв після сьогоднішньої літургії. Марія підтвердила. Я також захотів туди поїхати. 

На наступний день, 25 грудня, ми домовилися про зустріч на станції "Дружба народів", щоб разом поїхати до Пирогова.

Ми мали зустрітися о 13 годині. Я приїхав трохи раніше і почав розвідувати де зупиняється 172 маршрутка до Пирогова. Розпитував людей і ніхто не знав де її чекати. Кілька разів ходив від одного боку дороги до іншого і не бачив, щоб ця маршрутка десь зупинялася.

Подзвонив до свого друга Павла і попросив його, щоб він подивився, де саме на станції метро "Дружба народів" знаходиться зупинка маршрутки до села Пирогово. Він знайшов інформацію, що цю маршрутку взагалі скасовано(!)

Я подзвонив Марії і розповів їй про цю халепу. Вона сказала, що тоді можна з'їздити на станцію метро "Либідська", звідки до Пирогова мав би курсувати 11 тролейбус. 

Ми зустрілися в підземці на платформі "Дружби народів" і поїхали на Либідську. Виявилося, що 11 тролейбус більше не зупиняється на Либідській. Марія почала хвилюватися, що приїдемо, коли все найцікавіше вже закінчиться.

Ми знову (втретє!) зайшли у метро і поїхали на Васильківську. Щойно виринули з підземелля, як одразу приїхав наш тролейбус. Ледве догнали його. В тролейбусі ми вже трохи заспокоїлися. Я дав Марії плиточку шоколаду, щоб хоч трохи компенсувати страждання, яких вона зазнала підчас поїздки.

На кінцевій зупинці нас чекали Микола та Марія Л. Звідти ми гуртом пішли до Пирогова. Ліворуч від дороги тягнулася смуга дерев, праворуч --- порожнє поле. 

За деякий час ми побачили підгнилий дерев'яний макет вітряного млина. Це мало слугувати ознакою того, що ми входимо на територію музею під відкритим небом.

Далі територію було обгороджено і у воротях стояла стодола з написом "Каса" і оголошенням "Шановні відвідувачі, не забудьте придбати квиток". Біля стодоли стояли два пани в уніформі і курили. Ми пройшли повз стодолу і панів з розгубленими виразами обличчя, не зронивши й слова.

На території була якась кількість, схожих на вже згаданий млин, занедбаних дерев'яних одоробл, хатин, комірчин. Вони, вочевидь, становлять золотий фонд музею.

Ми стали посеред майданчику і розгублено розглядалися навколо, шукаючи потрібної споруди. До сих пір я думав, що ми шукаємо церкву і йдемо на літургію, а виявилося, що ми йдемо на концерт Колядок до якоїсь великої дерев'яної хатини.

Марно шукаючи напрям, ми вирішили повернутися і поспитати панів. Один з них незадоволено буркнув російською, що, мовляв, як це ми так ото собі зайшли і не придбали квитків. Микола відповів, що ми поспішаємо на концерт і не збираємося оглядати музей.

Нам вказали напрям крізь рясно встелений багном майданчик. Перестрибуючи багнюку і калюжі, ми дійшли до роздоріжжя, де стояли інших два пани у формі.  Ми запиталися у них, де відбувається концерт. Вони відповіли, що ми, мабуть, йдемо туди, куди прийшло багато людей і приїхало телебачення й вказали напрям.

Ми пройшли повз хатину, з якої вигулькнув козак і запропонував "Подарувати дівчатам пісню". Я з ним привітався "Дай Боже щастя!" і відповів, що гаразд, зараз подаруємо дівчатам пісню. 

Ми дійшли до великої, мабуть єдиної добротно зробленої дерев'яної хатини, обмотаної мерехтливими гірляндами. 

З хатини до нас вийшов пан, який запитався, учасники ми, чи глядачі.
Ми відповіли, що глядачі і зайшли до середини. Всередині співав гурт хлопців та дівчат, що були одягнені у футболки з зображенням якогось символу, схожого на візерунок писанки на жовтому тлі. Вони співали майстерно, у стилі Піккардійської терції. Співали кілька колядок українською і дві англійською. 

Потім на сцену вийшов гурт дівчат у етнічному вбранні. Їх оголосили як гурт "Ангеляріс". Приємно було схухати їхній спів і дивитися, як вони доброзичливо усміхаються і жваво жестикулють руками підчас виконання колядок. 

Гурт "Метаноя" зірвав бурхливі овації публіки, виконавши авторські колядки під акомпонемент електрогітар та дерев'яного ящика, що слугував барабаном. 

Після цього виступала пані, що вийшла на сцену з своїми двома синами-пастушками у кожушках і виконала кілька авторських коляд під музику у стилі а-ля Павло Зібров. Молодший син протягом всього виступу намагався вилізти своїй мамі на руки.

Закривав концерт виступ хору катедрального костьолу святого Олександра під акомпонемент синтезованого органу. Микола співав на сцені у складі цього хору. Вони виконали свої найкращі колядки польською.

На прощання усі присутні разом заколядували "Небо і земля".
Відчувалося, що всім тепло і радісно на душі.

