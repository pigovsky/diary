# Єва

Люблю мемуаристику. Звісно, що найкориснішою книгою мемуарів є Книга Життя --- Біблія. Вона описує історію спасіння вибраного народу. Але історія кожного життя, кожної окремої особи, може доповнити цю Книгу Життя. Тому, коли б історія життя кожної людини була б записана у цю Книгу, це б збагатило її.

Книга Життя окремої людини описувала б історію її спасіння. Читання історії спасіння цілого народу, або ж окремо взятої людини, допоможе спастися й іншим. Навчить читача спастися.

Надиктовую ці слова у диктофон, везучи у колясці свою донечку Єву по парку "Орлятко" в Солом'янському районі Києва. Вона народилася нещодавно, 21 жовтня 2021 року. Їй вже майже місяць.
Єва тихо і уважно слухає мій голос. Її очі заплющені, ледь чути її спокійний подих. Насправді вона просто спить.

Ми йдемо у східному напрямі попри яблуневі і грушеві дерева до невеликого ставочка. Це місце раніше було закритим фруктовим садом на хуторі Грушки, а тепер стало доглянутим парком ледве не в центрі столиці.
Дійшли до східного берегу ставочка і, біля металевої статуї сучасного мистецтва, підіймаємося на південь вздовж нещодавно висаджених ділянки кленів та алейки ялиночок. 

Статуя зображує дозвілля типової сім'ї: жінка у бігудях сидить на дивані і дивиться телевізор, а поряд лежить її чоловік і листає газетку біля лампи на комоді. Ноги чоловіка спочивають в дружини на колінях. 

Більшість дерев вже погубили листя, але ще трохи залишилось позолоти на тополях і кленах, зеленіє голочками хвоя.

Поки ми гуляємо, моя кохана дружина Маруся, мама Єви, нарешті викроїла час піти до перукарні. 

Чиясь історія спасіння коротка і проста, наче слова розбійника: "Ісусе! Згадай про мене, як прийдеш у своє Царство" (Лк 23:42). У когось вона довга й кучерява, наче "Сага про Форсайтів". А в іншого також довга, але прямолінійна як підручник з лінійної алгебри...

Та якою би не була історія Вашого життя, бажаю, щоб вона була історією таки спасіння. 

Згадування того, які прекрасні дні подарував нам Господь і які чуда діє у нашому житті, є різновидом молитви. Це як вибраний народ оспівує у псалмах своє чудесне визволення з єгипетського рабства Божою Рукою. Про те, як ця Рука рятувала їх від ворогів, дбайливо водила, годувала і поїла їх у пустелі.

16 листопада 2021 року минуло 12 років з дня, коли мій тато, Роман Володимирович Піговський, завершив свій перехід крізь пустелю земного життя до Обіцяної Землі. Вірю, що він Там.
Хочу бути таким же дбайливим чоловіком і батьком, яким був мій тато.

Ми завагітніли Євочкою у січні 2021 року. В той час ми жили між Стебником і Тернополем. У січні ми також відвідали Єгипет, Шарм ель Шейх. 

У лютому 2021 року ми були в Стебнику. Зима того року була дуже сніжною. 

Як зазвичай, прокинувся вранці. Тихенько, щоб не розбудити дружину, випірнув з теплого ліжка. Зайшов до ванної, змив дрімоту з очей холодною водою. Поглянув крізь вікно у кухні і побачив, що з двору аж сяє білим снігом. Все подвір'я засніжене. Вдалині видно засніжені гори. Одягнув подарований кілька днів тому Поліщуками (сім'я моєї сестри) спортивний костюм, взув кросівки. Тихесенько відчинив дерев'яні вхідні двері квартири. Крадькома, щоб не розбудити сусідів, спустився сходами до виходу з під'їзду. Натиснув кнопку домофону, електромагніт відпустив металеві двері, але двері не одразу піддалися. Засніжило дуже сильно і сніг не давав дверям відкритися. 

Надворі пані прибиральниця-двірниця відкидала сніг шуфлею. Мені стало ніяково, що пані прибирає сніг, а я зараз буду гасати без діла по снігу. Тим більше, що бігати по снігу нелегко. Спитав її чи можна їй допомогти.

--- Нащо воно вам? У вас же, мубать інші справи є? --- відповіла вона.

--- та я просто хотів пробігтися, зарядку зробити... Мені однаково яку зарядку робити. Можу бігти, а можу й сніг повідкидати. Так ще й користь якась буде. --- відповідаю. 

--- ну та як уже так хочете, то нехай. --- сказала двірниця і простягнула мені свою шуфлю.

Взяв її шуфлю і почав відмітати сніг. 

Хотів чимшвидше впоратися, тому надмірно натискав на шуфлю. Брав якнайбільше і кидав щонайдальше. Та потім зрозумів, що так довго не протягну, стомлюся і не зможу забрати сніг з усього майданчика біля під'їзду. Брав уже менші порції снігу і кидав не так далеко. Але однаково наприкінці роботи трохи поламав шуфлю.

Підчас того, як я прибирав сніг, двірниця все допитувалася хто я й звідки: 

--- Ви, мабуть, жених Насті. --- висловила припущення.

--- Та ні, --- відповідаю, --- я жених Марусі. --- але потім роздумував, що слово "жених" більше підходить до неодружених, а ми ж з Марусею вже два роки як одружені. Та вирішив, що й "жених" непогано звучить і вирішив не уточнювати.

--- Щось не чула, щоб тут жила Маруся.

--- Останні роки вона жила у Києві. Тому, мабуть, й не чули...

--- Видно й ви нетутешій. Звідки ви родом? 

--- З Тернополя.

--- То ви живете з Марусею у Тернополі, а сюди у гості приїхали?

--- Та ми всюди живемо. Якийсь час жили у Києві, потім трохи у Тернополі, тепер, як Бог дасть, то поживемо й у Стебнику.

--- Але ж вам на роботу треба ходити. Де ви ходите на роботу?

--- Та у мене така робота, що я можу працювати де завгодно.

Шуфля була, здається, пластикова. Зачепив нею за камінчик і надщербив краєчок.

--- Ой, вибачте. Треба буде відшкодувати поломку. --- думав, що вже може варто навіть нову шуфлю купити.

--- Та ні, нічого страшного --- заспокоїла мене пані. 

Після того, як подвір'я більш-менш почистив, пані каже: "Вже досить!".
У кишені у мене було трохи готівки. Хотів віддати її пані на нову шуфлю, та вона вперто відмовлялася. Казала: "Недосить, що допомогли мені, то ще й гроші даєте..."

Повернувся до квартири. Дружина вже прокинулася й питає: 

--- Ти бігав?

--- Та ні, --- відповідаю, --- сніжок відкидав. Так замело...

--- Де ти його відкидав й чим?

--- Та біля під'їзду. Так, думаю, замість пробіжки. Також непогана зарядка... Шуфлю взяв у прибиральниці.

Потім аж до обіду працював за комп'ютером, поглядаючи у перервах на засніжені гори крізь вікно.

Того ж дня сходив до Марусиних дідуся й бабці відмести сніг. Вони також живуть у хрущівці, але на першому поверсі. І щоразу, коли випадає сніг, дідусь Микола бере шуфлю і забирає сніг, щоб коли танутиме, не затопив їм підвал. 

Прийшов у своїй теплій зимовій куртці. Бабуся Катерина глянула на мене й каже:

--- Щось ти затепло одягнувся. Впрієш...

--- Та ні, я розстебнуся, як стане спекотно.

--- Не вигадуй. На ось тобі мій легкий кожушок.

Відкидати сніг було приємно і легко, бо вранці вже натренувався.

Наступного ранку прокинувся раніше. Повторив ту саму процедуру таємної втечі з теплої квартири у крижаний ранок.

Це так приємно, відчути себе диким звіром, який біжить по засніжених степах, щоб вполювати їжу.
Містечко спить. На вулиці лише поодинокі перехожі. Біжу засніженою дорогою, перестрибуючи снігові замети, в північно-східому напрямі до села Болехівці, на зустріч сонцю. П'ю носом бадьору морозну свіжість.

Пробігаючи повз новий цвинтар, перехрестився і вклонився. Біжу далі до "Стебницького океану". Та що далі біжу, то снігові завали стають усе вищими й вищими. Бігти стало неможливо, вже не біг, а плигав, бо сніг сягнув вище пояса. Тож я розвернувся й побіг у південному напрямі до старої частини містечка. 

Перейшов місток через річку Солоницю. Солониця взимку навіть гарніша ніж улітку, пропливає повз білу перину снігу. Пробіг в бік до прекрасного старовинного храму Різдва Богородиці. Храм захоплює своєю шляхетною давниною. Церковне подвір'я оздоблене височенними віковими деревами. Усе засніжено, але дорогу тут розчищено.

З храму чути спів Богослужіння. Читають апостола. На хвилину зупинився, послухав. Перехрестився і, щоб не холонути, побіг далі.

Пробіг усю стару частину містечка. Цю частину називають селом, бо вона забудована невеликими хатами, схожими на сільські. Добіг до вивіски з написом "Раневицьке лісництво", після якої дорога підіймається стрімко вгору вздовж густої лісосмуги. Бігти далі треба було по проїжджій частині, бо узбіччя цілком замело. Дорогою проїздили автобуси і вантажівки. Тому вирішив, що на сьогодні бігати досить і повернувся додому.

Удома, приготував собі яєшню і з'їв її з раніше звареною гречкою. Відкрив кришку ноутбука і, поглядаючи крізь вікно на засніжені гори, почав робочий день.

Котроїсь суботи ми з Марусею поїхали до Трускавця. Вона зробила мені справжню екскурсію. Було сонячно і свіжо

Марусині подруги порадили нам з'їздити на УЗД до Борислава. Викликали таксі й поїхали. Борислав як і Стебник здивував мене красою своїх церков і архітектурою стареньких дерев'яних хаток.
Ми прибули до приватної клініки, що скидалася на звичайну житлову хатину, оббиту білою вагонкою. Ми зайшли до середини і потрапили в короткий коридор, оздоблений безліччю грамот, що засвідчували участь лікаря у різноманітних конференціях, з'їздах, симпозіумах і курсах підвищення кваліфікації. Мені, чомусь, ці шпалери грамот нагадали колекцію відзнак мого дідуся, яку він дуже плекав і час від часу з гордістю демонстрував. 
Свої ж подібні грамоти про участь у конференціях чи олімпіадах я одразу викидав, бо вони давалися кожному учаснику без жодного зусилля, а, отже, не мали цінності.

Лікар уже когось обстежував у кабінеті і нас попросили зачекати у коридорі. Очікувати Марусі було непросто, бо перед обстеженням треба було випити велику кількість води і не ходити у туалет.
Ми чекали десь близько півгодини. Коли попередня відвідувачка звільнила кабінет, Марусю запросили зайти. За хвилину покликали й мене. Я затамував подих і увійшов. Маруся лежала, а лікар водив сенсором їй по животу. Зображення виводилося одразу на малий монітор лікарю і мені на більший монітор біля входу. Я з хвилюванням і трепетом дивився на пульсуюче зображення. Лікар коментував, що все гаразд і ми дещо полегшено зітхнули.

У кінці лютого 2021 року до мене зателефонував менеджер і сказав, що з березня треба буде приїхати до Києва і щодня ходити до офісу, щоб нашою особистою численною присутністю створити у клієнта враження серйозності наших намірів щодо запуску проекту, або щонайменше самовідданої праці для підготовки того запуску.

Одразу зателефонував до пані, у котрої раніше орендував кімнату у садибі в Солом'янському районі Києва. З цією садибою мене пов'язують спогади моїх перших днів самостійного проживання в столиці. Саме тут я переночував другу ніч після свого переїзду до Києва у грудні 2017 року. Тоді мені сподобалося там настільки, що я залишився аж до 1 квітня 2018 року. 

Пані господиня радо погодилася прийняти нас з дружиною у гості на один місяць. 

В часи свого холостяцтва, в 2017 році, жив на першому поверсі цієї садиби у невеликій кімнатці, де туалет і душ ділив з мешканцями інших двох подібних кімнаток. Тепер же повідомив господиню, що одружився і зажадав для комфорту дружини, щоб нас, при можливості, поселили у кімнату з власними туалетом та душовою. Господиня відповіла, що гаразд, постарається, хоча зараз усі кімнати з власним санвузлом уже зайняті. Сказала, що у будь-якому випадку прийме нас на переночівлю у звичайну кімнату, навіть якщо кімната з санвузлом буде зайнята у перші дні нашого проживання, а згодом, коли вона звільниться, то нас одразу туди переселять. 

Отож, в кінці лютого, ми надіслали частину нашого майна, зокрема, мультиварку, поштою до Києва. Зібрали валізи і приїхали поїздом Трускавець-Київ до столиці. Поснідали у Пузатій Хаті, що на залізничному вокзалі. Поснідавши і надихнувшись привітною усмішкою весняного сонечка, сказав дружині, що почуваюся цілком в силі пішки дійти з валізою на плечах до Садиби. Дружина сказала, що також непроти пройтися і подихати після захушливого поїзда.

Ми рушили до вулиці Клінічної через Солом'янський ландшафтний парк. Сніг уже топився. Птахи після тривалої зимової перерви, а може дехто з них й уперше, несміло розучували весняну пісню. Парк знаходився у колоподібному яру, зусібіч оточеному поки-що голими, та однаково красивими високими деревами.

Ми почали долати стрімкий підйом з дна яру, де розміщено фонтан, по урочистому панно з безлічі сходів вгору до вулиці Волгоградської. Цей підйом виявився випробуванням для вагітної дружини і вона вже почала жалкувати, що ми не взяли таксі.

Врешті-решт ми таки прийшли до садиби. Господиня зустріла нас словами: "Як же так? Чому ви не подзвонили перед приїздом? Вже встигла забути, що Ви сьогодні приїжджаєте...". Проте провела нас до кімнати, в якій я раніше жив з січня по квітень 2018 року і в якій ночував Марусин тато після нашого з Марусею вінчання 18 травня 2019 року.

У понеділок, 16 травня 2022 року, після тижневої перерви, вирішив пробігтися. 
Побіг до пасовища біля ріки Серет, щоб перевірити чи там ще й досі випасають коней. Чому мене цікавлять коні? 

Нещодавно ми з дружиною придбали компостер. Мій друг Павло казав, що процес компостування, тобто перетворення органічних решток на гумус, йде "веселіше", тобто швидше, коли добавити тваринний гній. На господарстві він з батьками до компосту добавляв навіть кролячий послід. 

Від своїх батьків часто чув, що найродючіший ґрунт утворюється після одобрення кінським перегноєм.

Отож подумав, що коли коней ще й досі виводять на пасовище, то зміг би привезти трохи їхнього посліду у тачці, щоб покращити родючість нашого угіддя.

Біжу вулицею Зеленою у село Петриків. Пробігаю повз видавництво Школярик. Там росте трохи хвої, якою дуже захлоплюється моя дружина. Мені також подобається. Біля геріатричного будинку зеленіють велетні --- сторічні дерева, у гіллі яких прокинулося птаство і радісно зустрічає сонце. 

Дорогою вітаю кожного перехожого: "Христос воскрес!" Усі відповідають. 

Пробігаю головною вулицею села --- вулицею Андрея Шептицького, повз костьол і церкву Святого Івана Хрестителя. Біжу далі й далі на південь, ледве не в сам кінець вулиці до птахофабрики, і розумію, що десь пропустив поворот до пасовища. Та ось помітив якийсь інший поворот, повертаю і біжу вулицею Долинною. В кінці вулиці, на високому стовпі, бачу ширококрилого бузька, що схилив дзьоб і наводить лад у своєму гніздечку.

Повертаю далі на схід до ріки Серет. Рікою пропливають качечки. Добіг до південного краю пасовища і бачу табунець коней. Пасовище умовно поділилося на три частинки: на найпівденнішому, що зараз найближче до мене, випасаються лише коні, найпівнічніше --- лише корови і одна-дві кізоньки, а посередині --- мішанина з коней і корів.

Пташки бадьоро вітають схід сонця щебетом. Шукаю гною. Так, він є, неподалік від кінського табунця помітив запашні купки. Отже можна ризикнути прикотити сюди тачку і трохи назбирати. 

Трава вкрита росою. Щоб не намочити ніг, треба було пробігти стежкою біля коней. На свій сором дещо боюся коней. Але думаю, у країні ж війна, люди гинуть від бомб і мін, а я тут боюся милих Божих творінь, коників. Ризикнув, біжу до коней, вони жують травичку і дивляться на мене спокійним поглядом. Наближаючись до кожного з них, якомога лагідніше вітаюся: "Христос воскрес!" Мабуть прийняли мене за свого, привітно моргнули своїми великими карими очима.

Вдома розповів мамі, що є кінський гній і можу по нього сходити хоч зараз. У мене в голові визрів план походу. Думаю: візьму тачку на гній, покладу у великий рюкзак розкладного стільця і ноутбук й піду спокійним кроком на пасовище по гній. 
Думав, що в дорозі працюватиму на ноутбуці, сидячи на розкладному ослінчику, відрізками по чверть години, а в п'ятихвилинні перерви між роботою, маршируватиму до пасовища, збиратиму гній і повертатимусь назад. Вже давно спрактикував схему роботи чвертьгодинними відрізками з п'ятихвилинними перервами. Таким чином, надиво, навіть більше встигаю і менше втомлююся.

Це мала бути грандіозна експедиція тривалістю ледве не цілого робочого дня. 
Дружина і мама були трохи спантеличені моєю ідеєю збирати гній на пасовищі. Казали: "Та тобі ж, мовляв, ніхто не дозволить. Раптом тебе насварять або й гірше? Це ж не твої коні, не твоє пасовище й не твій, відповідно, гній." Я відповідав, що немає чого турбуватися. Пасовище в селі, це таке ж громадське місце, як парк у місті. Туди будь-хто може вивести будь-яку тварину, а також будь-хто може за нею прибрати. Мої відповіді їх задовольнили, та мама сказала, що нерозумно йти по гній в час полуденної спеки. Саме в цей період травня будо особливо спекотно.

Крім того, помізкував і вирішив, що трохи підозріло було б у воєнний час, в селі Петриків, сидіти на ослінчику з ноутбуком при дорозі чи на пасовищі. Ще, борони Боже, подумають, що я якийсь диверсант, а не звичайний програміст, що збирає кінське гімно (саме так висловилася моя дружина). 

Тому вирішив перенести захопливу експедицію на завтрашній ранок.

Прокинувся вранці 17 травня 2022 року, і, як зазвичай тихенько, щоб не розбудити своє дитятко і дружину, вислизнув з кімнати. Була, здається сьома ранку. Комендантська година у Тернополі тривала з десятої вечора до шостої ранку, отже вже завершилася і можна йти надвір. Одягнувся як і личить хлопові, що йде до гною, чи то пак по гній, узяв тачку і вирушив на громадське пасовище села Петриків. 

Котити тачку, не так весело, як бігти, навіть не зважаючи на те, що вона ще порожня. Ще зовсім рано. Сонце лише починає сходити. Та стає спекотно. Десь біля видавництва Школярик скидаю куртку, а наприкінці вулиці Зеленої розстібаю блузку. Як і зазвичай вітаюся з перехожими: "Христос воскрес!" 

Цього разу одразу повертаю на пасовище, в "правильний" поворот. Корівки та коники вже вийшли снідати. Проходжу повз корів. Мені потрібен виключно кінський гній. Кочу тачку аж до південного краю пасовища до табунця коней. 

Помітив купку кінського "гімна". Воно, мабуть, вчорашнє, бо трохи присохло. Але нічого, візьму, це буде мій перший "улов".

На самісінькому
Несміливо наближаюся до коника, біля якого помітив найбільше купок гною

Сьогодні, 18 травня 2022 року, у нас з дружиною третя річниця вінчання. 
Як і зазвичай, донечка минулої ночі тричі гучно прохала молочка. Дружина самовіддано задовольняла прохання доні, а я позорно і негайно засинав, навіть не ворухнувшись. 
Настав ранок, прокинувся і відчуваю метушню на ліжку. Доня тренується: рухає тулубом, стоячи на четвереньках на нашому ліжку. Я її поцілував і проспівав щось на зразок звичного "Донечка-рідненька, моя дорогенька". Вона сіла і привітно всміхнулася мені своїми двома нижніми зубками, що зовсім недавно вилізли. Сідати вона навчилася лише кілька днів тому. Раніше впиралася ручкою, щоб не впасти, а тепер навчилася сидіти не підпираючись.

Це найкращий подарунок для нас, батьків, коли дитина здоровенька, активна і розвивається. Ми радіємо цим простим Божим дарам, хоч постійно чуємо про жахіття війни, що триває. 

7 липня 2022 року. 

Слава Ісусу Христу, отче Андрію!
Згадую Вас кожного разу, коли читаю псалом про пошуки Божого Обличчя.
Бо ці слова написано на образочку, подарованому Вами двадцять років тому, на пам'ять про ієрейські свячення.
Згадую, як брав участь у служеній Вами в рідному селі першій святій літургії.
Пам'ятаю Ваше зворушення від слів поздоровлення із згадкою про Вашу маму.
Пам'ятаю щасливі обличчя моїх батьків і свою радість, після тієї літургії...

12 липня 2022 року.

Сьогодні моєму покійному татові міг би виповнитися 71 рік. 
Вчора попросив, щоб мені дали на цей день відгул.

Прокинувся, тихенько встав з ліжка. Дивлюся на дружину і дочку, що обидвоє безгучно сплять на животиках, схиливши голівки на той самий бік. Таке зворушливе і миле видовище...

Поснідав, одягнувся і побіг до церкви Святого Миколая. Тільки зайшов до церкви, одразу біжу у захристію, щоб розпалити вугілля для кадила. Та в захристії мене вже чекали пан Богдан і підготоване ним кадило.

Літургію правив отець Андрій Желізко. Апостол читався від імені Святого Павла, що скромно розповідав про свої праці, терпіння і надзвичайні об'явлення. Євангелія про Апостола Петра, що визнав Ісуса Христом, а Христос, у відповідь, визнав його Скелею.

Проповідь отець Андрій розповів про те, що Верховні Апостоли, хоч і були дуже різні: Петро простим неосвіченим рибалкою, а Павло вченою людиною з вищої ланки суспільства, та вони кожен у свій спосіб доносили до людей ту саму Любов Христа. Нам також потрібно у світ приносити Любов Христову, а не ненависть і агресію. Бо світ не потребує нашої ненависті і злоби, бо у ньому їх й так повно.

Ми мали би, як і апостоли Христові, показати світові добрий шлях, а не погибельний.

Отець згадав одну коротку історію, де чоловік взимку пішов до корчми, залишаючи на снігу сліди. Аж раптом він почув рипіння чиїхось кроків позаду. Озирнувся і побачив власного сина. Чоловік насварив сина, мовляв, куди це ти намилився? Невже не маєш чим зайнятися кориснішим? Син же відповів: "Я всього лиш йду твоїми слідами".

Дуже хотілось би бути хорошим прикладом для своєї донечки та ближніх.

Після літургії повернувся до дому. Діти (дружина з донечко) вже прокинулися. 
Донечка мені привітно усміхалася двома нижніми зубками, милозвучним голосочком белькотала: "Прр-рр-р..." і "Гхьі...". Посадив донечку на рожевий трон і переглядав із нею

28 липня 2022 прокинувся вже не вперше за ніч, але наважився таки встати. Гули повітряні тривоги. Єва також спала неспокійно. 

Ще вчора прочитав, що сьогодні в країні вперше відзначатимуть нововпроваджене державне свято --- День Української Державності. Також здається, що сьогодні згадують рівноапостольного князя Володимира. 

Дуже хотів доробити почату вчора задачу. Донечка прокинулася разом зі мною. Маруся одразу взялась її заспокоювати методом ГВ. Я ж узяв телефон, комп'ютер і, наївно думаючи: "От вони зараз поснуть і буде тоді важко забрати зарядний пристрій", почав згрібати зі столу дроти зарядного пристрою, щоб не турбувати їх, коли розрядиться комп'ютер. Планував собі довгий і продуктивний ранок. 

На кожен мій порух, шурхотіння дроту, стукіт вилки і корпусу блоку живлення донечка здригалася, відволікаючись на мою безглузду метушню від справді важливого для неї процесу ГВ. Вона уважно стежила оченятами за своїм неспокійним предком, який замість того, щоб мирно поспати в теплому ліжечку, кудись преться ні світ ні зоря, та ще й згрібає в жмені свої чудернацькі іграшки. Нарешті скрутив свої цяцьки і шмигнув з кімнати.

Щоб ранок був ще продуктивнішим, вирішив зустріти його ранковою пробіжкою. Біжу до Петриків вулицею Зеленою. Та ледве добіг до Школярика, як телефонує дружина і сонно-невдоволеним голосом запитує: "Ти де?" 
    --- Неподалік, біля Школярика, трохи бігаю. А що, сюсік не спонькає? --- відповідаю якомога ніжніше.
    --- Після того, як ти пішов, Сюсік не має спокою і товчеться. Ну та бігай уже --- з докором у голосі каже дружина і кладе слухавку.
Картаю себе, що згрібав ті кляті дроти. От не шурхотів би дротами, то дитина би спала. Біжу назад додому і розумію, що мої плани щодо продуктивного ранку розбиті вщент.

Прибігаю і бачу, як моє дитя повзає по підлозі під бабусиним доглядом (моєї мами) в її кімнаті.
Воно мені привітно і ласкаво усміхається всіма, тепер уже чотирма, зубками. Лише недавно появилися два верхні. Вони ще не цілком вилізли, дуже маленькі.
Насправді я щасливий, що замість роботи буду якийсь час займатися донечкою.

Посадив донечку на рожевий трон. Ми полистали улюблену літературу: "Казки для малят" та "Лісові звірі". Результат возсідання на троні був незначний, але вартий прилюдної похвали та захоплення. 

Після цього, як нагороду за труди, донечка приймала ранкову ванну.

Ми ще трохи потовклися на підлозі. Та врешті-решт бажання сну таки перемогло і після гучних замовлень їжі, доця заснула біля мами завдяки чудовій дії ГВ.

Я ж пішов до комп'ютера змагатися зі своєю задачею. Щось там трохи зробив. Раптом, приблизно опівдні, телефонує менеджер і каже: "Юра, можеш не працювати протягом дня, бо ти нам будеш потрібен увечері". 
    --- Та я маю таку дурну природу, що як почну якусь задачу, то не можу спинитися, поки її не дороблю... --- кажу менеджеру.
    --- Ну як хочеш, --- відповідає менеджер --- промене, можеш й працювати, але май на увазі, що ти нам потрібен з 18:00.

Розповів про це дружині і вона порадила: "Не будь дурним, вимкни комп'ютер і побудь з дитиною. Бо увечері будеш ніякий і макітра не варитиме, а вони ж на тебе розраховують..."

Послухав пораду дружини. З виляском захряснув кришку свого лептопа, узяв донечку й ми пішли гуляти. Возив її у колясці по території швейного підприємства "Стас" і бляхарів. Ми називаємо це місце "Робота". Так і кажемо одне одному. У відповідь на питання "Ти де?", кажемо "На роботі".
Там ростуть високі дерева і можна знайти затінок у спекотний день. По території розкидано металобрухт, металеві комини, інструменти, й чути гул верстатів швейного і бляхарного цехів. Такий собі обрізаний варіант парку.

Та непросто возити донечку у колясці. Раз у раз вона спинається на ножки, наче скелелаз лізе вгору по спинці коляски і зазирає за неї. Тоді треба брати її на руки, цілувати і садовити назад в коляску, аж поки вона знову не встане. Це повторюється незліченну кількість разів протягом всієї прогулянки.

За якийсь час прийшла дружина і сказала: "Йди пообідай, розвіш білизну з пралки й одразу повертайся назад! Тільки ж гляди, не роби ніяких дурниць! Жодних комп'ютерів до шостої вечора!"

Так і зробив. Пообідав, розвішав і, незважаючи на спокусу знову пірнути в свою задачу, одразу повернувся в сім'ю. Другу частину прогулянки донечка зупинила гучним замовленням обіду. Ми повернулися додому. Я вирішив скласти компанію дружині з донечкою, що годувалися і ліг з ними на ліжко. Думав, що просто трохи полежу. Та лиш заплющив очі, одразу провалився в сон. 

Раптом чую телефонний дзвінок. Подумки кленучи невинний телефон у своїй кишені, протираю очі, тихенько підіймаюся і вислизую з кімнати. Телефонує дяк Петро: 

--- Ми вам принесли кабачки. Вийди на подвір'я й забери. --- каже брат Петро.

--- Дитина спить, зачекайте --- шепочу в телефон.

--- Та як ти не можеш, то хай мама прийде і забере! --- невгаває дяк.

--- Зараз, зараз, біжу... --- кажу я, і навіть не вмиваючись біжу на подвір'я по ті кабачки.

Узяв кабачки. Вже й не пам'ятаю чи привітався з дружиною дяка і чи подякував. 

Заніс кабачки на кухну. Нарешті вмився. Узяв з повітки драбину і рвав у той самий кульок, в якому дяки принесли кабачки, ранніх яблук "Паперівок".

Стою на драбині, купаючись у яскравому й теплому сонячному промінні шукаю щонайкращих яблук, рву їх. Аж раптом знову пищить набридливий телефон. Дружина. Каже:

--- ми вже встали. Хто до тебе дзвонив? 

--- та дяк дзвонив! Вони нам кабачки принесли --- крикнув я в телефон.

--- ну та добре. Але ж чому ти такий роздратований?

--- та не роздратований я, просто шкода, що мене й вас побудили тими кабачками.

--- Ти де? Що ти робиш? Допоможи нам вийти на двір.

--- я тут, в саду. Ябка рву для дяків...Вже біжу...

Поглянув на годинник. Наближається п'ята. Йду з саду додому і мрію, що дружина і донечка погодяться прогулятися до церкви на літургію. Одягнули разом з дружиною дитину. Спитав несміливо: "Може на кілька хвилин заскочемо до церкви на літургію?" Дружина погодилася. Я щасливий.

Одягнули дитинку у сукню, посадили у її колісницю. Дружина ще збиралася, а я вже кочу колісницю крізь хащі лікарняного саду. Кочу і картаю себе, що не варто бути таким вар'ятом і везти дитину по цьому саду, бо доця тягнеться ручками до стебел буйних, незрозумілих рослин, які можуть її поколоти. Крім того, той сад у народі називається наркоманським, бо туди частенько приходять узалежнені почастувати одне одного дозою, сидячи на розтрощених лавках. 

Якісь індивіди таки були в саду. Привітався з ними, про всяк випадок. Ні, здається, притомні... І повез донечку до церкви.

Дружина наздогнала нас біля церкви. Єва урочисто в'їхала на своїй посрібленій колісниці (сіренькій колясці насправді) у вхідні двері Церкви по пандусу. Мама вже була у церкві. 

В'їхала і з захопленням почала розглядатися навкруги. Очевидно було, що її захопив церковний спів у виконанні брата Петра і сестри Анни та урочистість дійства.
Обабіч Єви стояли лавки, а біля них стояла доволі велика, як для нашої церкви, кількість люду. Біля північної стіни сиділа пані на інвалідному візку. Єва на неї поглянула і, мабуть, подумала, що це також, як і вона --- дитина, яка зараз подібно до Єви зіпнеться на ноги і зазирне за спинку візка.

Якийсь час Єва мовчки слухала спів і насолоджувалася. Потім, коли після апостола співали "Алилуя!", вирішила й собі підспівати й підіграти на бубні й танком: вдарила іграшками-бряскальцями, які тримала у руках, мелодійно вигукнула і зіп'ялася на ніжки.

Славте Його на бубні й танком, на струнах і сопілці. Усе, що живе, нехай хвалить Бога! Люди усміхнулися Єві і вона ще надхненніше виконала свою партію.
Це було справжнє свято! Ми святкували згадку рівноапостольного князя Володимира і День Державності. Україна переможе ворогів, війна закінчиться і ми будемо ще гучніше славити Нашого Спасителя Бога!

29 вересня 2022. Близько п'ятої ранку мене з ліжка зігнали думки. Вчора цілий день згаяв на пусті розмови про те, що не працює один з сервісів. Власне він працює, але нестабільно. Деколи виконує свою функцію, а деколи ні.

Думав вночі як усунути цю проблему і хоча б знаходити випадки, коли він не виконав своєї роботи, щоб потім вручну запустити операцію повторно.

Та робити роботу не вийшло. Бо у мене з якогось дива зник ssh зв'язок з продуктовими і передпродуктовими серверами.

Тому напишу трохи своїй донечці. 

Єво, Ти дуже стрімко розвиваєшся. Я за тобою не встигаю.

Згадую, як ми удвох наввипередки повзли з зеленої кімнати, яку в моїй родині (Твого тата) називають вітальнею, а в родині Товоєї мами --- залою, до кухні.
У кухні ти завжди спиналася на ніжки біля бутлі з водою і намагалася витягнути з насоса металеву трубочку-хоботок, з якої набирається вода і натиснути на кнопку випуску води. Або доповзала до сходів, брала одну з порожніх банок, що там свого часу стояли і гамселила нею по сусідніх банках.

У серпні-вересні ти почала вправно ходити з візочком-толокаром, а вже 3 вересня навчилася повертати у сусідню кімнату. Ти спиналася на толокар у зеленій кімнаті і швидко-прешвидко котила його до коридору. У коридорі ти старанно розвертала його, щоб вписатися в поворот до червоної кімнати-бібліотеки. Тобі це вдалося!

В п'ятницю, 16 вересня, у Твоєї мами був день народження. Ми удвох гуляли у сонячному світлі нашою вулицею і замовили по телефону мамі квіти. Квіти привіз Орест, мій колишній співпрацівник з університету. Букет рожевих гладіолусів, вочевидь, справив на Тебе враження. Як тільки я тобі його простягнув, Ти обхопила його рученятами і висловила захват усмішкою з характерним звуком: "Гьхі!" 

Ми зайшли до хати і вручили букет мамі. Вона просльозилася від щастя.

В середу, 21 вересня, Тобі виповнилося одинадцять місяців. Пам'ятаю, як Ти, після активного бігання з візочком-толокаром --- толокаріння чи толокарення, прийшла до мене і, наслідуючи, мабуть, мене самого, усміхалася, зазирала мені в очі і торкалася своїм носиком до мого.   

В цю неділю, 25 вересня сталася ще одна знакова для нашої сім'ї подія. Ти вперше самостійно побігла вулицею, спираючись на візочок-толокар. Ти була у захваті від своїх досягнень. А ми --- в захваті від Тебе. Потім я повів Тебе на дитячий майданчик і Ти там бігала навколо пісочниці. Ти вперше в своєму житті торкнулася ручкою пісочку, взяла в долоньку камінчик, понівечений пластмасовий кубик з дитячого конструктора, шматок газоблоку. Ти вперше малювала на піску тим розтрощеним пластмасовим кубиком якийсь візерунок.

Потім прийшла мама Маруся і ми посадили тебе на гойдалку. Ти вперше в житті сама сиділа на гойдалці і ми Тебе гойдали. 

16.11.2022

Сьогодні минуло 13 років з дня смерті мого тата Романа, Євиного дідуся. Він би дуже тішився своїми онуками.

Біля нашого будинку зробили футбольне поле. Розрівняли територію тракторами. Постелили гумове покриття. Зверху на нього --- рулони штучної трави. А сьогодні завершили діло щедро насіявши дрібного піску крізь спеціальне пересувне коритце-сито і ретельно розпилили його по всій поверхні маленьким тракторцем з обертовими щітками, схожими на ті, що у машинах для натирання підлоги. Після цих старань пісок втерся у штучну травичку настільки, що став цілком невидимим. Єва щодня зацікавлено спостерігала за кожним етапом упорядження ігрового поля.

Дітлашня прийшла тестувати готове поле, ганяючи м'яча. Єва із захватом прилипла до вікна і дивилася. Ми повели її надвір, щоб вона оглянула поле особисто. Було мокро і прохолодно, бо годину тому випав рясний дощ. Дітлахи, що бігали по полю, одягнені дуже по-різному. Хтось в одній футболці, а хтось у куртці і гумових чоботах. Один хлопчик вразив нас тим, що у таку холодригу бігав у легенькій футболці босоніж.

Єва й сама хотіла вибігти на поле. Ми не дозволяли, бож на полі небезпечно, та й заважати грі не личить. Навколо поля калюжі і багнюка з мокрим піском. Тому ми повели її на громадський майданчик біля пральні. Майданчик також встелений шматком штучної трави, але без піскової присипки. Раніше футбол грали на цьому майданчику, але тепер усі пішли на щойновпоряджене спеціалізоване футбольне поле і на майданчику стало порожньо. Єва із насолодою гасала по тому майданчику, раз у раз падаючи на вологе покриття то коліньми, то дупцею.

Повернулися додому. Ще деякий час погралися у вітальні. Єва полюбила нові ігри. Наприклад вона годує мене виноградом. Бере подрібнену частинку винограду, що призначався для неї й простягає мені до рота. Я їм і дякую. Вона сяє усмішкою. Також іноді вона бере мою руку, розкриває мені долоню і кладе туди якусь іграшку. Тоді простягає до мене ручку з вигуком "И" і треба повернути іграшку назад. 

Після гри, понесли Єву з вітальні у спальню вкладати спати.

Вхід у спальню Єва зазвичай зустрічає гучним, пронизливим вереском.
Мабуть тому, що у вітальні тепло і світло, а у спальні пітьма і холодно.

Але вчора було інакше. Єва тримала в обіймах плюшеву мавпочку, яку ми назвали містером Афом. Коли ми принесли її у темну спальню, м'якенька шерстка мавпочки, мабуть, давала їй почуття безпеки, і сигналізувала те, що розваги ще не закінчилися, тож Єва не кричала, а міцно пригортала мавпочку до грудей і мугикала носиком свою пісеньку.

Маруся поклала Єву з Афом на ліжко і вкрила їх ковдрочкою. Дала Єві цицю і спитала її, чи поділиться вона цицею з містером Афом. Єва звикла спати на нашому, батьківському, ліжку. Бо так легше догодовувати її цицею по ночах. До голови ліжка ми щільно присунули дитяче ліжечко з високими бортиками. Єва жодного разу не спала в тому ліжечку. Воно слугує барєром, щоб донечка увісні не виповзла з батьківського ліжка на підлогу.

Та Єва не заснула. Мабуть вигуки дітлахів-футболістів заважають. Вона встала і задерла ніжку за високу спинку дитячого ліжечка. Та не встиг я її втримати, як вона напружила зусилля і перекинулася на дитяче ліжечко. Далі вона вдосконалила вправу і перекинулася через голову з дитячого на батьківське ліжко. Потім у зворотній бік: з батьківського на дитяче. Вона невпинно продовжувала перевертатися туди й назад близько півгодини.

Це нелегка вправа. Вона потребує енергії, напруження м'язів рук і пресу. Ми зрозуміли, що Єва має неабиякий нахил до фізкультури й спорту. Маруся почала побоюватися, щоб Єва подорослішавши не захопилася паркавером (чи як там правильно вимовляється "parkour"?)

Dear BBC World Service,

I am a Ukrainian. Currently, I live with my family in Ternopil, a middle-sized city on the West of Ukraine. Its population, before the war started, was about 300 thousands people. Now the population is, probably, increased because many people relocated to our city from the East and North considering our city as safer than theirs.

I listen to the BBC World Service since 2019 after I married my wife Marusya.
I used to listen the BCC while doing my morning run and exercises.
We lived in the capital Kyiv at that time. 

I remember how I was running through the Kostyubynski forest near Irpin while listening to the BBC radio. I like the way you describe the current news, cultural, social and scientific events.
I was excited to hear when BBC said something about Ukraine. It was not so often at that time...

21 October 2021 my wife Marusya gave birth to our first and only daughter Eva. We relocated from Kyiv to my native city Ternopil. We decided to relocate not because of the war, it was far before any mention of the war was articulated. I work as a computer programmer and after marriage attended office rarer and rarer. I used to work from home.
After COVID pandemic I stopped attending the office at all.

We were happy. We enjoyed our paternity. But after four months the war started on 24 February 2022. 

We pray and try to be happy despite the war. Currently, our daughter is only ten months old. She already has four teeth, and we feel incredible joy when she smiles to us. 
I like to play with her, 


We are Ukrainians 


На нашій вулиці появився English Speaking Club.

Наша вулиця називається доволі дивно --- Далека.
Вона пролягає вздовж крайньої південно-західної частини Тернополя. 
Вулиця належить до Тернополя, дарма, що східніше, через дорогу, значно ближче до центру міста, знаходиться село Петриків.

Навіщо нам English Speaking Club? 

Працюючи в галузі інформаційних технологій, більшість інформації для виконання своїх професійних завдань шукаю англійською мовою. 
Але коли річ йде про якісь господарські чи побутові питання, то намагаюся знайти хоч щось рідною мовою.
На жаль, переважна більшість інтернет-ресурсів на тему саду-городу, лікування чи ремонту російськомовні.
На куцій же кількості україномовних ресурсів, часто помітно, що український текст отримано тупим машинним перекладом російськомовного оригіналу без жодної вичитки чи редагування.

До початку широкомасштабної війни з цим ще можна було якось жити. Але не тепер... 

Нічого не маю проти російської мови. У мене є багато російськомовних друзів, для яких ця мова є рідною. Ці друзі --- справжні патріоти України і охоче намагаються говорити зі мною українською. Але мені тепер соромно читати російськомовні ресурси чи переглядати російськомовні відео. 

Помітив, що тепер багато людей дуже різних професій намагаються говорити правильнішою українською мовою, стараються уникати суржику і русизмів.

Нещодавно замінював камеру у колесі дитячого візка своєї донечки. Не мав раніше такого досвіду, тому гуглив як це зробити. Гуглив українською --- на жаль нічого гідного не знайшов. Свідомо сказав собі: "Нізащо не шукатиму російськомовного". Не знав як буде камера колеса англійською. Вирішив набрати запит так як собі подумав, навмання. Міркую, як же може називатися камера? Що таке камера? Ну фактично це ж гумова трубка. Так і набрав: "How to replace a wheel tube". Знайшов! Неймовірно, але вони й справді називають камери трубками!

Сподіваюся, що після деякої вправи в нашому клубі ми всі зможемо вільно розмовляти англійською на будь-які, навіть побутові теми.

Кого зацікавив наш клуб --- долучайтеся https://invite.viber.com/?g2=AQBAotW2LqDexk%2B44HLbVMjflOcjORzQxlc3c1kjx8xrR7EX8px6rnzPOsWt%2BiZ8

When you don't hear the voice of Mentor, 
Then you become your own tormentor.

Коли не чуєш голосу Учителя,
Тоді стаєш ти сам собі мучителем.

Forgive your brother from your heart,
You will receive eternal part.

Коли ж із серця ти прощаєш брату,
отримаєш ти вічную заплату.

або

Коли ж із серця ближньому прощаєш,
то вічний ти дарунок в Небі маєш.


# Добре там, де ми є

Колись ми з дружиною побачили у вагоні метро оголошення про виставку, присвячену дослідженням якоїсь древньої вимираючої тварини, здається Тура. Вирішили відвідати цю виставку. Виставка проходила у виставковому центрі неподалік станції метро "Арсенальна". 

Тож ми приїхали на станцію Арсенальна, піднялися довжелезним ескалатором з темноти підземних низин на осяяну літнім сонцем площу, і, прогулюючись повз заквітчані клумби, пішли у виставковий центр.

Окрім тієї виставки, там відбувалася якась велелюдна подія. Зясувалося, що це були майстеркласи для молоді. Серед інших, там був й мастер клас сторітейлингу.
Ведучий цього класу сказав, що головною метою кожного письменника є захопити читача своїм твором настільки, щоб "дотримати" його до останньої сторінки. Щоб читач дочитав його повністю. 

Ніколи не ставив собі такої мети. Не хочу марнувати час читача, "тримати" його до кінця твору. Хочу, щоб він, читаючи, взяв для себе щось корисне, а до кінця може й не дочитувати. Це як інструкція. Зрозумів як користуватися приладом і досить її читати. Ховаєш інструкцію подалі і гайда до роботи!

Хочу поділитися найкориснішим. Хочу поділитися радістю. Радістю не вигаданою, не тимчасовою, незалежною від зовнішніх обставин. Тією радістю, яку подарував нам Бог.

Планету Землю іноді називають Долиною сліз. Найкраще це відчувають немовлята. Їхня шкіра тендітна і вразлива, а не товста і черства як кирзовий чобіт. Їхнє серденько чутливе, а не вкрите куленепробивною крижаною кірочкою. Вони часто гірко і жалібно оплакують те, що очікування не збігаються з дійсністю.

Та коли мені всміхається моя однорічна донечка Єва, то почуваю як моє обличчя зігрівається промінчиками Раю. Це таке незвірнянне відчуття. Саме це і є присмак Царства Небесного.

## Слова

Бог подарував нам радість бачити диво. Диво, як немовля починає говорити! Ще зовсім недавно з несказанним трепетом зустрічав Твоє народження. Як ти, крихітне дитятко, щойно вилізло з животика й лежало на грудях у мами Марусі. Ти прожило з нами лише трохи більше року і вже намагаєшся вивчити нашу мову.

На початку 2023 року Єва говорила лише два слова: "Так!" і "Нє!"
"Нє" вимовляла чітко, а "Так" делікатно видихаючи єдину голосну "а", по-французьки ковтаючи обидві приголосні. Згодом відточила вимову "Так" й говорить його цілком.

Махає рукою перехожим крізь вікно, виходить з кімнати чи з громадського місця й каже "Па-па", зворушливо стискаючи-розтискаючи долоньку в кулачок. Прощається навіть з кораблем, який пропливає повз нас річкою. Замість "Па-па", щоб не спантеличити бельгійців, бо для них "папа", це, звісно, тато, може прощатися й по-їхньому "Да-да" (скорочення від "Dag-dag", дослівно "День-день").

Коли щось їй забороняв, наприклад, розетку електроживлення, то казав "Нє-нє-нє!", похитуючи вказівним пальцем праворуч-ліворуч. Згодом вона також підходила до розетки й вказуючи на неї, мавпувала мене, суворо насуплюючи личко, і, кумедно похитуючи пальцем, вторувла "Нє-нє-нє!" 

Потім навчилася говорити "Мама", "Тата" і "Баба".

У травні-червні 2023, особливо після народження Ромчика, 6 червня, її словниковий запас суттєво розширився.

Вона знаходить очі не тільки в тата, мами, бабусі і братика, але й на усіх іграшках та малюнках. Показує пальчиком на око й чітко вимовляє "Око!" 

Показує на свою ногу й каже: "Не-га, не-га" (тобто нога). Літеру "е" в слові "Не-га" вимовляє як щось середнє між "о" і "е".
Сідаючи в ванночку чи заходячи в душову кабіну каже: "Не-га, мити!" (Нога, мити!).

"Ляля" для неї це виключно іграшка-лялька, але в жодному разі не дитина. Дитину називає "Маля".

Не лише м'яч, але і будь-який колоподібний предмет чи малюнок вона називає "Мач". Для неї зображення сонця, бомбончиків на свиті у індика в абетці, котру подарувала кузина Соня, це "Мач". Горошини на гаманці однієї з пасажирок трамваю, велика цементна куля біля будинку, і, навіть, родимка на грудях у тата --- також "Мач". 

Нещодавно навчилася говорити "Геть!" "Геть", коли треба, щоб тато пішов в іншу кімнату. "Геть!", коли треба щось забрати з сумки.

Вказує пальчиком на бажаний предмет й наказує: "Дай!" 

Пропонує мені шматок млинчика словом "На!" Не плутає "На" і "Дай", як буває у дітей. Мабуть тому, що даю їй речі зі словом "Прошу" або мовчки.

Наказує сісти "Сядь!" Також, коли повз нас проїздить трамвай, то вона вигукує: "Сядь!" Заходячи в трамвай, вимагає: "Сядь!", маючи на увазі, що хоче сісти на окреме сидіння. Вказуючи на мишку, що їде у морквяній машині на малюнку в абетці констатує: "Сядь". Просить мене відійти й сісти на лавку в парку чи стілець у кімнаті: "Тата, сядь!".

Намалював кольоровими олівцями кілька примітивних хаток з віконцями, дверима, дахами й димарями, з яких клубочиться дим. Розповів їй, що й як називається. Кілька наступних днів донька, побачивши той малюнок, вказує пальчиком на кожен з будиночків й каже: "Хать", "Хать". Показую їй дах й кажу: "Дах". Вона чітко повторює "Дах". Також "Дах", це вітання й прощання по-нідерландськи: "Dag!". В них у алфавіті колись навіть літери "G" не було, тому вони її вимовляють м'яко й глухо, як "H". Коли вона чує як вітаюся: "Goede Dag!" (вимовляється "Худе дах") чи прощаюся "Dag!", то й собі повторює "Дах!"

Малювати для неї це "Ма-та-та". Треба взяти фломастер, олівець чи кулькову ручку й "Ма-та-та" по зошиту, книжках, столу й меблях.

Коли хоче пити, то по-дорослому просить: "Пити!"

Воду у пляшці, у ставку чи річці називає: "Ада!"

Молоко вона називає "Мока" або "Моко". П'є молоко й повторює "Мока!"

Сік називає чітко "С-і-і-к", хоча п'є його рідко.

За обіцянку морозива погоджується робити будь-що: "Хочеш морозиво? Тоді зроби те-то й те-то". Так її можна переконати навіть сісти у коляску й змінити памперс. Хоча ми ще не встановили як вона його називає сама.

Процес поїдання називає "Ням". Булка --- "Буко". Висловлює побажання щодо обіду: "Буко ням!" 

"Мухо" це не тільки набридлива муха у хаті, але й мурашка, що бігає по піску в парку, джміль, що бере пилок з квітки і метелик з великими барвистими крильми у спеціальній залі зоопарку.

Недавно брав тапок й намагався прибити муху. Пояснив Єві скоєне. Після цього вона кілька днів підряд брала свій сандалик й зі словами "Мух-хо, бити!" Товкла ним по стіні.

Вона сміливо й наполегливо долає усі три щаблі височеної лазялки-гірки. Щаблі припорошено піском, що його взуттям нанесли діти з майданчика. Дивлячись на це, сусід Володимир, у котрого син-ровесник Єви, гукає мені: "Та зупини її! Це ж для значно старших дітей. Там так високо, а вона ж може посховзнутися на піску!.." Та я вже знаю Єву. Бачу, що все пройде добре. Вона досягає вершини й ковзає до низу металевою гіркою. Потрапивши додолу, видихає зойк захвату "Сье!" тобто "Ще!" і біжить повторити трюк знову. 

Словом "Сье!" також просить добавити вишневого джему, котрий злизує з приготованого бабусею млинчика.

Ви сидите за столом й, приміром, їсте. Підходить Єва, бере вас за палець руки і командуючи "Ди!" (йди!), кудись Вас тягне...

Коли хоче спати, то невгамовно скандує: "Ци-ци, пати" (Циці, спати). Це буває дуже важко витримати дружині вночі. Бо Ромчик, замовляючи вечерю, будить Єву. Ромчик хоче їсти, а Єва хоче заспокоєння. Усім потрібна мама.


# Неділя, 14 січня 2024 р.

Вранці забрав посилку від сестри. Там був килимок іграшки для Єви і Ромчика.