Творець пізнається через твори, як написав апостол Павло в одному зі своїх листів.
Саме тому кожну свою подорож вважаю паломництвом.

Моя перша подорож за кордон. Вереснева Піза (Італія).

Вересень 2009 року.

Від якогось часу мріяв відвідати Ватикан. Бо візит папи Івана Павла другого, що сьогодні визнаний святим, дуже на мене вплинув.
Науково-дослідний інститут нашого університету кожні два роки організовував міжнародну конференцію IDAACS.
Усі мої спроби здобути закордонний паспорт завжди зустрічали непереборні перешкоди.
Спочатку не вистарчало грошей. Потім в національному паспорті не було відмітки про прописку, бо квартиру ми продали, а у незареєстрованій хаті прописатися ще не могли.
Нарешті, у 2009 році, коли за 10 гривень можна було купити євро, і ми прописалися в хаті, мені таки вдалося виробити чи вибороти закордонний паспорт.
Інститут почав підготовку до конференції IDAACS 2009. Мене разом з другом Павлом, як і зазвичай, залучили до форматування збірнику матеріалів конференції. Трохи в MS Word, трохи в LaTeX ми доводили численні статті до прийнятного вигляду.
Мучилися з ними дуже і дуже довго. Засиджувалися до ночі. 
Ну і, звісно, як науковцям, нам личило й самим написати якісь тези власних досліджень.
Потім почалася підготовка до, власне, поїздки. Перш за все як добратися до місця проведення конференції.
Конференція мала відбуватися на Півдні Ілатії в університеті Universitato di Calabria, що у місцечку Козенца, області Ренде.
Один з моїх колишніх викладачів, Ігор Іванович, запропонував цікавий маршрут через словацьку Братиславу.
Ми мали якимось чином добратися до Братислави і звідти полетіти лоукостом до Пізи.
Чому саме з Братислави? Та тому, що на той момент адекватні ціни, тобто справжні лоукости, існували виключно по території Європи. З України ціни перельотів були неймовірно і нічим не обґрунтовано високими. Чому до Пізи? Та тому, що Ігор Іванович уже був у Римі, і летіти туди вдруге не мав ні найменшого бажання. Крім того, у Пізі є порт Маріна ді Піза і можна було трохи поніжитися під сонечком біля Середземного моря, і може навіть, якщо пощастить з погодою, скупнутися у ньому. 



Різдвяна[a] подорож до Єгипту (втеча до Єгипту)
24.12.2019-31.12.2019


Ми, з моєю коханою дружинонькою Марусею, вже давно планували поїхати кудись відпочити у шлюбну подорож. Після нашого одруження Маруся вирішила змінити місце праці і була постійно зайнята. 
Коли Маруся нарешті звільнилася з робіт, ми почали планувати нашу мандрівку в Єгипет. Ми чули, що в Хургаді взимку дуже вітряно, тому вирішили поїхати в Шарм ель Шейх.
Приблизно з 9 грудня 2019 року почали відстежувати ціни на тури.
Свою роботу я можу робити віддалено і уявляв, що зможу зранку працювати, а після обіду ходитиму разом з дружиною на пляж. Тому планував виїзд приблизно 11 грудня. Але, на жаль, на роботі сказали, що наступного тижня треба принести своє фізичне тіло на нараду.
Нарада так і не відбулася. Але вирішив не ризикувати, що знову покличуть в офіс і взяв тижневу відпустку з 24 по 31 грудня. Організацію подорожі довірили турагенції.   
Моніторили ціну турів на дати моєї відпустки, в надії, що ближче до дня вильоту ціна падатиме. До певного дня ціна й справді падала. Але потім, раптово, ціна почала зростати і ми вирішили піти до туроператора і укласти договір.  
Взяли закордонні паспорти і чвалаємо мокрою вулицею на Північ попри Святошинське лісопаркове господарство до офісу турагенства. Погода, незважаючи на грудень, осіння. 
В турагенстві нам знайшли тур з проживанням у готелі Sharming inn. Дату вильоту ми навмисно обрали 31 грудня, щоб уникнути непотрібної нам новорічної вечері. 
Працівниця турагенства дуже бідкалася, що не може запропонувати нам ніякої ранішої години вильоту, лише після 17 години. До речі, на диво, часові пояси Єгипту і України збігаються. Ми ж були задоволені, що час вильоту увечері, бо це нам мало би дати змогу довше поніжитися під теплим єгипетським сонечком.
Все було готове до укладання туристичної угоди, але, несподівано, виявилося, що мій закордонний паспорт вже кілька місяців протермінований. Починаю гарячково у хмарах шукати фотографію свого другого, новішого, біометричного паспорта і знаходжу лише скан того самого протермінованого. Працівниця телефонує і з’ясовує, чи можна забронювати тур без паспорта. Це виявляється дуже складно. Тому я кажу, що за кілька хвилин збігаю додому і принесу новий паспорт. Цілую дружину і вибігаю на двір.
Біжу щодуху в своїй довгій, майже як ряса, осінній куртці, а перехожі з жахом зазирають мені за спину, щоб побачити від кого ж це я так тікаю. Зайшов додому, взяв паспорт, сухі серветки і помчав назад.
Прибігаю до дверей офісу і перед тим, як зайти, щиро продуваю хобот в одну з серветочок, аж здригнувся ЖК Атлант, на протилежному кінці святошинського лісу.   
Заходжу до середини, даю паспорт і сідаю на стілець відхекатися. Працівниця турагенства каже, що все гаразд, залишається лише сплатити вартість туру. Звісно, що готівки у нас немає. Можна сплатити онлайн, але й тут нас чекають труднощі. На картці не вистачає 200 гривень до повної вартості туру. Нам пропонують цих 200 гривень додати готівкою. У нас немає навіть такої мізерної кількості готівки. На щастя, дружина виявила на своїй картці рівно стільки, скільки не вистачало і вона перекинула їх мені, а я, вже повну суму турагенству. Це вже не вперше, коли нам довелося символічно об’єднати зусилля заради спільної мети.
Після турагенства, ми зайшли в супермаркет по вулиці Клавдіївській. Давно там не були. Його торгова марка викликає у нас ностальгічні почуття, бо саме в супермаркет такої мережі ходила моя дружина в свої студентські роки і саме цієї мережі супермаркет найближчий до мого будинку у Тернополі.
У супермаркеті ми накупили досить велику кількість дешевеньких шоколадок, бо прочитали в інтернеті, що єгиптяни високо цінують український шоколад і радо приймають його у подарунок і як чайові.
Також, у найближчому до нашого дому обміннику ми, за порадою моєї кузини, наміняли дрібних доларів. Потім виявилося, що ми могли спокійнісінько обійтися й без них.
Зайшли у взуттєвий магазин біля дому і поцікавилися, чи є у них якесь літнє чоловіче взуття. “Літнє?!” - зі здивуванням у голосі перепитала продавчиня. Ми ствердно кивнули головами і сказали: “Ну так, літнє”. Купили пару так званих кроксів мені і устілки для дружини.
Вдома почали збирати валізи, згадуючи твір Джерома Клапки Джерома “Троє у човні, не рахуючи собаки”. Дружина нагадала, що треба взяти псалтир, щоб молитися. Чому псалтир? Колись у Тернополі я купив псалтир і думав його просто читати, як Біблію. Та більшість часу він припадав пилом на моїй полиці. Але, коли приїхав до Києва, мені запропонували приєднатися до групи молільників за мир в Україні, де кожен учасник тричі на тиждень молиться одну катизму, згідно з календарем https://psaltyr-u-wynogradnyku.firebaseapp.com/ . Таким чином, несподівано, зник пил з Святої книги.
Взяли багато спідньої білизни, шкарпеток і футболок на зміну. Літнє взуття. Два рушники, бо чули, що у Єгипті з рушниками буває напряг. Велику кількість ліків: спирт, вата, ентерос гель, креон, лоперамід і крем від сонця (одразу видно, що моя дружина працювала хіміком-аналітиком у фармацевтичній компанії). Шорти, спідницю, спортивні штани і блузки, светр для мене і костюм для дружини (вечори ж холодні). Горнятко з гартованого скла, яке нам дуже стало у пригоді. Zero-wastівські бамбукові зубні щітки. Зарядки для мобільного телефону, численні плитки шоколаду на подарунок. Закордонні паспорти, дрібні долари разом з рулоном туалетного паперу (про всяк випадок).
Виліт було заплановано вночі, приблизно о першій ночі. До Шарм-ель-Шейху ми мали долетіти близько п’ятої ранку. 
Зібрали валізу і співчутливо дивилися на наше ліжко, яке сьогодні ночуватиме без нас. Нав’ючили мене як верблюда і близько десятої години вечора поїхали у маршрутці до станції метро Академмістечко. Поїзд метро швидко домчав нас від Академмістечка до Вокзальної. На платформі номер 14 нас вже чекав рейковий автобус до Борисполя.
У Борисполі виявилося, що нам треба їхати на термінал F. Довго шукали віконечко, де чек-інять пасажирів на наш рейс. До нього стояла довжелезна черга. В основному молодь і люди середнього віку, але траплялися навіть сім’ї з малими дітьми. Грудень, темна ніч перед Різдвом і люди готуються до перельоту в теплий край.
Здали наші валізи, пройшли контроль. Вдома ми увесь час відкладали і так й не заповнили візовий талончик “Synai only”. Ручки ми, звісно, також не взяли. 
Тільки встиг позичити ручку в одного з, на диво, англомовних мандрівників, що також чекав нашого рейсу, як оголосили про відкриття воріт рейсу і ми стали у чергу на автобус, що доправляє до літака.
Моя дружина ще ніколи в житті не летіла літаком, щоправда, чув, що колись стрибала з парашутом. Для неї це був перший витіл. Наші місця були поряд з ілюмінатором, тому вона оглядала нічні вогники аеропорту і тремтіння крил під час злету. Дружина хвилювалася, бо не була впевнена, чи мають тремтіти крила.
Злет пасажири зустріли оваціями, “тосі-тосі”, --- як каже мій друг, Павло. Я ж стримався, бо тепер думаю, що може й не варто відволікати пілотів зайвими звуками.
Літак злетів. Землю огорнула ніч, спати хочеться неймовірно. Але в салоні нашого дюралюмінієвого птаха світло, чомусь, не вимикають. Під час лету мені, як зазвичай, заклало вуха. Стюардеси двічі розносили напої. Дружина попросила води. Я хотів, щоб налили у наше горнятко, з безвідходних міркувань, але стюардеса сказала, що ні, так, мовляв, не можна, можна лише, щоб вона налила у їхню одноразову псевдопаперову пластянку, а ми вже собі зможемо перелити у власне горнятко.
Ми з дружиною тихенько помолилися і трохи заснули, схиливши голови одне на одного.
Приблизно за годину до посадки ми прокинулися і почули, що скоро сідатимемо в Шарм-ель-Шейху і що температура там не надто висока, якихось +16 градусів.
Літак пішов на посадку. Дотик до посадкової смуги пасажири зустріли черговим “тосі-тосі”. Після посадки стюардеси і стюарди полегшено зітхнули і, чомусь, раптово перейшли на російську мову. 
Ми подякували стюардесам за спільний політ і поїхали до аеропорту трансферним автобусом. В приміщенні аеропорту шукали наші валізи, пританцьовуючи під пісню арабського Павла Зіброва. 
Потім пішли до натовпу, який заповнював свої візові анкетки “Sinai only”. Я марно розшукував ручку. Попросив у працівника якоїсь турагенції ручку і він мені роздратовано кинув якусь ручку промимривши перед тим: на, --- мовляв, --- вона й так не пише.
Врешті-решт нам таки вдалося позичити ручку в іншого, доброзичливішого агента, за що ми винагородили його шоколадкою. 
Після того, як заповнили і віддали анкетку, вирішили, що варто було б спробувати дістати трохи їхньої валюти --- єгипетських фунтів. Мені було цікаво як же ті фунти виглядають і крім того, я подумав, що, імовірно, можна виграти уникнувши грубих заокруглень при розрахунку доларами. Ще в Україні марно шукали банк, де можна купити єгипетські фунти.
Ми знайшли обмінний автомат. Пхнув у нього десять доларів, а він виплюнув 150 фунтів. На банкноті в 100 фунтів зображений Тутанхамон. Для них Тутанхамон --- це як для нас Шевченко, --- зробила висновок дружина. 
Також, на свій страх і ризик, спробував скористатися банкоматом Egypt Central Bank, але це не спрацювало. Добре, що хоч картку віддав, а не з’їв, як це трапилося підчас моєї мандрівки до Швеції. Згодом виявилося, що обмінні автомати CIB (Commercial International Bank) за сумісництвом чудово працюють як банкомати, проте за зняття готівки беруть фіксовану 50 гривневу комісію (незалежно від суми, за моїми спостереженнями).
Біля виходу з аеропорту, побачили довжелезні черги до кіосків тутешніх операторів мобільного зв’язку. Щоправда, біля кіоску Telecom Egypt не було жодного покупця, стояв лише поважний клерк. Найбільша черга вишикувалася біля кіоску Vodafone, десь вдвічі менша --- біля Orange. 
В чергу за локальною сім-карткою ми не ставали, а побігли шукати автобус, який мав би нас доправити до нашого готелю Sharming Inn. Це також було ребусом. Ми металися від автобуса до автобуса і розпитували, який же з них доправляє до нашого готелю.
Знайшли автобус і, незабаром, виїхали. Дорогою оглядали місцевість. Нас вразили потужні силуети піщаних гір, освітлених первородними променями дня. Скрізь на узбіччі доріг нас вітають пальми і привітно зеленіє травичка.


Підчас поїздки автобусний гід оголошував готелі і менторським тоном напучував, що неодмінно слід з’явитися на зустріч з готельним гідом, бо лише він, і ніхто інший, не зможе нам допомогти правильно відпочити і лише він знатиме коли вилітає зворотній чартерний рейс.  
Автобус зупинявся біля близько десятка готелів. Кожен з них ззовні дуже доглянутий, рослини поливають автоматичними поливалками. Характерна східня архітектура, плоскі дахи, як на іконі Ісуса Христа, що висить у спальній кімнаті моїх батьків, де Христос роздумував про долю Єрусалиму, сидячи на вершині гори.
Нас довезли до нашого Sharming Inn. Він вирізнявся серед інших готелів скляним фасадом. На вході у готель, ледве не як в аеропорту, стоять охоронці і металодетектор. Ми пройшли крізь металодетектор, наші валізи оглянув охоронець і впустив до середини.
Приволокли валізи до рецепції, поглянули на годинник --- сьома ранку. На рецепції нас доволі холодно зустріли кілька клерків і “порадували” новиною, що пустять до номера лише після 14 години. Ми десь читали, що плитка шоколаду допомагає пом’якшити запекле серце фараона. Тож озброївшись плиткою шоколаду і, для кращого ефекту, п’ятдесятьма фунтами, пішов прохати фараона впустити народ до обіцяної землі.
Фараон прийняв дари і дещо м’якше сказав, щоб зачекали годину і вони щось придумають. Повернувся до нього через годину і він мені сказав: “Містере, ви мені дали шоколад і 50 фунтів, але ж раннє поселення можливе о дев’ятій годині і коштує 15 доларів”. Я відповів, що все зрозумів і пішов до дружини обдумати наступні дії. 
Розповів все дружині, взяв з собою 15 доларів і заніс їх фараону. Фараон радо схопив валюту Злучених Станів, і, на диво, повернув мені 50 фунтів назад. 
О дев’ятій годині до нас підійшов кремезний єгиптянин і сказав, що проведе нас до нашої кімнати. Взяв усі наші вазіли як дитина іграшки і побіг лабіринтами коридорів головного готельного корпусу. Ми за ним ледве встигали. Згадали, що у такому ж темпі бігає з вантажами й моя сестра Іра. 
Вийшли з корпусу на просторий внутрішній двір, оточений безліччю однаковісіньких двоповерхових біленьких будиночків з пласкими дахами. Ми пройшли якоюсь зигзагоподібною траєкторією серед цих однаковісіньких, як брати-близнюки, споруд і зупинилися біля однієї з них. Неймовірно було, що ми колись запам’ятаємо як туди потрапити. 
Наш садикі (друг по-арабськи) відчинив двері пластиковою карткою і заніс наші валізи всередину. Ми віддячилися йому плиткою шоколаду.
Трохи відпочили у номері і вийшли надвір. Ми почували себе як Адам і Єва у Едемському саду. Світить літнє сонечко, навколо екзотичні квітучі кущики, пальми, якісь дерева із звисаючими ліаноподібними відростками і великими утвореннями, мабуть, плодами. Важко повірити, що зараз в Україні дрижаки беруть від мокрого туману.
На автобус, що доправляє від готелю до моря ми вже не встигли, тому вирішили дочекатися обіду, і, вже пообідавши, виїхати на море. 
У внутрішньому дворику були два басейни. Ми вирішили взяти пляжні рушники у так званому пункті прокату рушників і поплавати у басейні. Плавати я не вмію, але дружина сказала, що можу спробувати бодай зануритися, тримаючись за поручні басейну.
Також біля басейнів є колоподібне шатро з стільцями навколо. Ми підійшли і побачили, що там наливають напої і дають так званий пізній континентальний сніданок у вигляді булочки. Ми схрумали булочки, запили псевдосоком (це виявилася вода з порошечком фруктового ароматизатора). 
Ми перевірили в котрому з басейнів вода тепліша. Виявилося, що у глибшому басейні для дорослих вода тепліша, ніж у басейні для дітей. Дружина металевою драбинкою спустилася до глибшого басейну і попливла. Плаває вона дуже гарно. 
Я також зайшов у воду, і, тримаючись руками за стінки басейну, випростався у повен зріст і намагався перевести тіло у горизонтальне положення. Цей трюк мені вдався і я навіть навчився якийсь час зберігати таке положення. Ці досягнення настільки мене заохотили, що я осмілів і почав “плавати” по периметру басейну, крокуючи руками по його стінках. Відпустити руки від стінок так і не наважився. Таке моє “плавання” нагадало мені похід на ковзанку з племінницею, де я, тримаючись за стінки ковзанки, жалюгідно плентався по її периметру, викликаючи співчуття добросердих киян.
Так ми входили кілька разів до басейну, після кожного заходу витираючись рушниками і гріючись на сонечку.
Коли наближався час обіду, я пішов до вбиральні замінити плавки на труси. Перевдягнувся, викрутив воду з плавок, і підстрибом помчав до дружини. На своєму шляху побачив гірку у формі слоника, по хоботу якого можна з’їхати у басейн. Замість того, щоб оббігти перешкоду, я, у приступі ейфорії, ухвалив придуркувате рішення переплигнути слониковий хобіт. 
Добіг до хобота, щосили відштовхнувся і, слухаючи вітер у голові, готувався до вдалого приземлення. Та ледь моя нога торкнулася протилежного боку, як раптово відчув, що провалююсь крізь землю, як крізь хисткий лід тернопільського ставу. Не сподівався такої підступності від безвинного слоника. Подумки молю Бога, щоб не поламати ноги і не зіпсувати цим дружині увесь відпочинок. Бог вчергове почув молитви вар’ята. Я лише трохи поцарапався, але відчутно налякав дружину, що затамувавши погляд спостерігала за моїм летом.
Виявилося, що периметр басейну встелений пластмасовими решіточками водостоку. Починаючи свій стрибок, я переоцінив міцність цих решіточок, які, на перший погляд, були схожими на металеві, і розчавив їх на друзки. 
Після події до мене квапливо підбіг працівник готелю. Але я навіть і не думав тікати з місця злочину. Каючись, я промовив: “Sorry, I destroyed this. I understand that I have to pay for it...”. Він мовчки подивився на мене, витяг з кишені телефон і підсунув мені під ніс, показавши знаком, щоб я говорив у телефон. Я спитав його “Do you speak English?” і “Вы говорите по русски?”. На ці запитання він нічого не відповів і далі вперто намагався інтерпретувати мої запитання з допомогою телефону.
Я повторив приблизно те ж. Телефон щось сказав арабською. Він похитав головою і щось прошепотів у телефон, що телефон переклав російською: “Что вы хотите?”. Знову підсунув мені телефон під ніс і я сказав: “How much should I pay for it?” Воно щось знову сказало арабською. З виразу обличчя співрозмовника було очевидно, що він далі нічого не розуміє. Тоді я поглянув на дисплей телефона і побачив, що гугл-перекладач налаштовано на переклад з російської на арабську. Я сказав: “Ah! I speak in English to you, not in Russian. Please switch the translator to English.” 
Підійшла моя дружина і почала намагатися російською мовою з'ясувати, як же відшкодувати завдані її чоловіком збитки. Працівник готелю нічого не розумів. Я сказав дружині, що він не розуміє ні англійської, ні російської. Дружина не могла у це повірити і спитала: “Вы говорите по русски?” З допомогою телефону він відповідав: “Я лечусь”, а тоді “Я лох”. Ми почали сміятися з кумедності ситуації.
Дружина спитала мене, які гроші я маю з собою. Я знайшов 200 гривень та кілька доларів. Вона взяла 200 гривень і запропонувала мені дати їх єгиптянину. Я здивувався: “Ти серйозно?” Вона простягнула банкноту єгиптянину. Він її взяв і здивовано поглянув в очі Лесі Українці. Я спитав у дружини, може краще дати якісь зрозуміліші для них гроші і замінив українську банкноту десятьма доларами.
Єгиптянин радо прийняв заміну. Я його спитав через телефон: “is it good?”, телефон квакнув арабською, обличчя єгиптянина засяяло усмішкою, і, з допомогою телефону, відповіло: “Так, добре!”. 
Владнавши справу, ми поквапилися до своєї спальної кімнати. Переодягнулися, і, захопивши рушники з речами на зміну, щоб одразу поїхати на море, пішли до основної готельної споруди на обід. Пройшовши довгим, напівтемним коридором до освітленої частини, де знаходиться рецепція і двері ресторану, ми помітили оригінальну Різдвяну шопку. 
У шопці була маленька хатинка-стайня, біля якої стояли три бородаті постаті, мабуть мудреці-царі. Над дахом стайні височіли три хрести. Мабуть автор шопки хотів таким чином показати, що ось Він, Син Божий народився, його вітає людство в особі трьох царів, але вже через тридцять років Він принесе Себе самого у жертву за гріхи цього ж людства.  
Їдальня-ресторан знаходився нижче рівня основної частини готелю і ми сходами спустилися до середини. Біля столів стояли хлопці та чоловіки у білих фартухах та кухарських каптурах. Жодної жінки! Ми вже почали помічати, що у цілому готелі, й біля готелю не працює жодна жінка. Працюють лише чоловіки і цілком на всіх роботах: покоївками, кухарями, барменами, садівниками.
На столах було безліч страв. Бобові пюре, овочеві рагу, свіжі овочі та салати, фрукти, борошняна випічка, солодощі. Біля каструль з м’ясом та рибою стояли хлопці-кухарі і видавали по шматку-двох кожному бажаючому.
Ми досхочу наїлися своїх улюблених вегетеріанських страв. Піднялися з їдальні до готельної зали очікувати автобус, що мав би нас доправити до пляжу. Сонце щедро освітлювало залу крізь велетенські панорамні вікна. Ми відчули, що жарко і вийшли крізь центральний вихід на вулицю. Під'їхав автобус, ми сіли, і, під акомпанемент якогось арабського суперхіта поїхали на пляж.
Пляж знаходився недалеко, на перехресті між шляхами Ал Фанар та Ал Тавар, лише два кілометри від готелю. Автобус завіз нас туди за п'ять хвилин. Ми вийшли, пройшли крізь ворота і потрапили на закриту територію якогось новенького, незаселеного готелю.   
Територію готелю заасфальтовано і огороджено масивним кам'яним парканом, по периметру якого ростуть пальми. Тротуари біля будиночків готелю та попри паркан вистелено бруківкою. Будиночки готелю виконані у якомусь британському стилі і було помітно, що в середині вони ще неопоряджені.
  

До пляжу треба було спуститися сходами амфітеатру, що нагадали мені сходи Співочого поля, що у тернопільському парку Національного відродження. Сходи витесано безпосередньо зі скелі червоного закам’янілого піску. 
Скелі з усіх боків оточують пляж, створюючи там затишний, захищений від вітру, мікроклімат. Пляж встелений червонястим пісочком, завдяки якому, мабуть, й дали назву морю. Море прозоре, крізь його води було видно неймовірну кількість різнокольорових рибок.
Ми попрямували до моря. Захід в море з пляжу праворуч і ліворуч мілкий, встелений камінням і коралами. Вода, порівняно з басейном, прохолодна. Однак, незважаючи на мілкий захід, доволі близько до берега, у центрі коралової “бруківки” є діра, що утворює стрімке заглиблення. У цій дірі рояться дайвери у аквалангах. Колір води у заглиблені суттєво темніший.
  

Ми ходили по мілині, розглядали рибок усіх форм і кольорів, наважуючись намочити тіло. Дружина сказала, що її лякає така сила рибок і що деякі з них мають загрозвилі зубасті пащі і, мабуть, можуть вкусити.  
Мене ж зубасті пащі, чомусь, не лякали. Знаю хороший спосіб як зайти у воду. Спочатку ніби вмиваюся по пояс, вихлюпуюючи воду під пахви, на груди і шию, а потім вже розумію, що й так мокрий і присідаю у воду всім тілом. Дружина має свій спосіб: вона довго ходить по мілині і боязко присідає, а потім доходить до заглиблення, починає тонути і, тоді, не маючи вже вибру, рятує собі життя, пливе.
Оскільки я плавати не вмію, то рачкував по кораловому дну на четвереньках. Маруся зрозуміла, що рибки більше бояться її, ніж вона їх, і плавала із задоволенням.
Коли відчули, що стає вже трохи холодно, вийшли з моря погрітися на лежаках. 
До нас одразу підбіг хлопець і почав пропонувати фруктові фреші і коктейлі. Дружина відмовилася. Мені ж важко відмовитися, коли хтось щось пропонує. Я сказав, що гаразд, скільки коштує, приміром, полуничний фреш? Хлопець відповів, що його ціна 2 долари. Я відповів, що у нас немає доларів, є лише одна банкнота у 50 єгипетських фунтів. Він здивувався і запитав у масажиста, що тинявся поруч, скільки ж це буде 2 долари у єгипетських фунтах? Масажист відповів, що 30 фунтів. Хлопець сказав, що здачі не має і щоб я брав напій вже, а він принесе мені здачу згодом. Я відмовився і сказав, що куплю лише тоді, коли мені одразу дадуть здачу. Хлопець роздратувався і почав мене вмовляти, мовляв, бери напій, а завтра принесеш гроші. Я рішуче відмовлявся від такої “доброчинності”. 
Цей випадок мав свої позитивні плоди, бо після нього, протягом усього нашого відпочинку, нам жодного разу не надокучали втюхувачі прохолоджуючих напоїв. Вони оминали нас десятою дорогою. 
Дружина сказала, щоб я краще ніж займатися дурницями з цими прохолоджуючими коктейлями, взяв наше горнятко і приніс їй безкоштовну каву з пляжного бару. 
На пляжному барі, власники браслету “All inclusive” мали можливість безкоштовно отримати у необмеженій кількості чай, каву і підсолоджені шипучки: псевдофанту, псевдоколу і псевдоспрайт. Усі ці напої наливали у хирляві прозорі одноразові склянки-пластянки. 
Відвідувачі бару просили у бармена щоразу нову одноразову пластянку, наливали собі шипучки, випивали і миттю жбурляли її у смітник. І так повторювалося знову і знову. Життєвий цикл пластянки від розпакування до потрапляння у смітник був менше однієї хвилини. Нас аж сіпало від такої антиекологічної поведінки.
Ми попросили бармена налити кави у наше горнятко. Він спершу здивувався, але потім звик, що ми просимо налити простої води, чаю і кави лише у власну тару.
Пляшки з підсолодженими шипучками знаходилися у вільному доступі. Тому, коли у вас є власне горня, то ви можете вільно наливати їх собі, не очікуючи в черзі одноразову пластянку. На жаль, простої питтєвої води у вільному доступі не було. Її треба було прохати у бармена як каву чи чай.
За весь час відпочинку, нам, таким чином, вдалося уникнути викидання чималої кількості сміття. Думаю, що Беа Джонсон, авторка книги “Дім --- нуль відходів” схвалила би нашу поведінку.
До речі, щодня, увечері, перед тим, як відправляється останній автобус з пляжу до готелю, хлопці з бару виносять цілу гору клунків зі сміттям. Сумне видовище…
Похлюпалися у воді, поніжилися на сонечку і піднялися, разом з іншими відпочивальниками, сходами до виходу, чекати автобуса. Кілька разів повз нас проїздили таксисти, закликаючи скористатися їхніми послугами.
Приїхав автобус. В салоні гриміла запальна арабська музичка. В салоні увімкнули телевізор, звук подавався крізь бортові колонки над усіма кріслами. На екрані було видно, як пишногруда пані енергійно витанцьовує з групою чоловіків у білих сорочках. Рухи тих танцювалиників нам видалися дещо сороміцькими. Ми їхали і дивилися у віконечка на захід єгипетського сонечка у верховітті пальм.  
Ми приїхали до готелю, залишили речі, попили чайку у готельному залі і пішли на прогулянку перед вечерею. 
Теплий літній вечір взимку. Ми пройшлися на південь попри дорожню розділювальну смугу, засаджену пальмами. Дорогою оглядали будівлі інших готелів. 
З готелів гучно лунала музика. Біля готелів сиділи таксисти одягнені в класичні костюми з галстуками. Кілька разів вони намагалися нас переконати кудись їхати.
Також ми бачили кількох верблюдів з вершниками. 
Гуляючи, ми заблукали. Інтернету на телефоні не було. Кілька разів ходили взад і вперед шукаючи виходу і не могли впізнати дороги. Але ми не хвилювалися. Врешті-решт за третю спробу ми знайшли потрібний поворот на перехресті.
Повернулися до готелю і пішли на вечерю. Було помітно, що вечеря особлива, різв’яна. Це ж 24 грудня, ніч перед Різдвом. Столи застелено червоними скатертинами, безліч різноманітних страв. Ми, щоправда, їли стримано, бо не хотіли переїдати на ніч. 
Хтось із кухарів порадив нам скуштувати м’яса чи овочів грилю на відкритій терасі. Ми пішли туди, взяли кілька шматків і з апетитом схрумали.
Після тієї вечері аніматори ще підбурювали нас залишитися на розважальну програму, але ми подякували і подалися собі спати. 
До якоїсь пізньої години, до вінка нашого номеру ще долинали звуки музики, та ми міцно спали, щільно закривши вікно цупкими шторами.


25 грудня
Як зазвичай, прокинувся близько шостої ранку і згадав, що сьогодні ж 25 грудня, тобто Різдво за григоріанським календарем. Це була середа і, згідно з псалтирним календарем, мав молитися четверту катизму. Узяв псалтир, відсунув штори і вийшов на балкон. Оскільки наш номер знаходився на першому поверсі, то балкон являв собою півовал, огороджений цементним перелазом. Крізь той перелаз можна було з легкістю потрапити надвір, оминувши вхідні двері. З балкону було видно сусідні будиночки готелю.  
Став по центру півовалу, урочисто відкрив книгу псалмів, але молитися не почав. Мені не давала спокою думка, що сьогодні ж Різдво за григоріанським календарем і добре було б сходити на святкову службу божу. На свій подив, гугл мепом знайшов у Шарм-ель-Шейху костьол. Не надто близько, але це ж так цікаво піти туди пішки!
Про існування костьолу дізнався саме сьогодні, 25 грудня, і уявлення не мав, який там розклад богослужінь і чи служаться вони там взагалі.
Постановив сьогодні з дружиною піти до костьолу і почав проказувати катизму. На мене подував лагідний вітерець, а сонце почало потроху виринати.
Коли вже завершував катизму, до мене на балкон зайшла Маруся. Сказав їй про свою ідею замість того, щоб йти на зустріч з гідом, піти пішки до римокатолицької церкви на Різдв'яне богослужіння. 
Вмовив дружину піти пішки до костьолу. Дружина вагалася, бо була невпевнена, чи можна порушувати настанови турагенства і не явитися на зустріч з гідом. Крім того, вона хотіла якомога раніше піти на море.
Вона мене любить, бо погодилася на цю божевільну ідею: до пуття не снідавши, ризикуючи потрапити до списку несумлінних виконавців розпорядку турагенства, у мусульманській країні, де, мабуть, не надто прихильно ставляться до християн, а може й переслідують їх, і навіть не знаючи чи буде власне літургія, пожертвувавти дорогоцінним часом біля моря, і здолати пішки шлях у 4 кілометри!
  

Чому пішки? Ми ж могли запросто скористатися таксі, яке у Єгипті, на диво, дуже дешеве. Чомусь дуже сильно захотілося мені, щоб цей шлях ми пройшли пішки.
Дружина поставила лише одну умову: щоб одразу після церкви ми пішли на море.
Вже й не пам'ятаю, чи снідали ми. Взяли дві екосумки, поклали туди купальник, плавки, воду, мабуть якусь їжу, накрили кожну з них пляжними рушниками. Сумки стали доволі товстенькими.
Ми рушили у піше паломництво до римо-католицького храму Богородиці у Шарм ель Шейху. Сподівався, що вранці буде Різдвяна літургія. 
Йшли в північному напрямі дорогою Al Fanar, за маршрутом, яким нас возив автобус на пляж. Сонце ще до пуття не вийшло, тому куртки були не зайвими.   
На перехресті доріг Al Fanar-Al Tawar стоїть скульптурка з зображенням рибок. Пляжний автобус тут повертав на схід. Ми ж перебігали дорогу на захід. Перебігали, бо, як ми зрозуміли, таке поняття як “пішохідний перехід” у Єгипті цілком відсутнє.
Ми йшли на захід дорогою Al Tawar. На південь і на північ від нас простягалося щось на зразок маленької пустелі. Дружина вже почала втомлюватися, та я її підбадьорював, що ще залишилося недалеко.
Пустеля обірвалася зеленою травичкою, кущиками і пальмами на перехресті з дорогою “City Hall”, що простягається з півночі на південь. Ми далі йшли на захід. По дорозі зустрічали чоловіків, що підливали зелені насадження зі шлангів.
На перехресті з El-Salam ми повернули на Південь. Тут, у глибині міста, відчувалося, що ми потрапили в інший світ. Вивіски на магазинах лише арабською. Перехожі у довгих шатах, що цілком закривають все тіло, деякі жінки закривають навіть обличчя, лишаючи лише очі. Навколо занедбані багатоквартирні будинки.
Так дійшли до вулиці Al Mawkaf Al Kadim, по якій знаходиться костьол St. Mary Church. Пригадаю читачам, як виглядає наша команда. Попереду я, з двома пухкенькими, вщерть навантаженими екоторбинами, що вкриті довжелезними пляжними рушниками на обидвох плечах. Ще у кожній руці у мене по мобільному телефоні, щоб звіряти маршрут. Чому два телефони? Щоб вже точно не заблукати. Позаду мене Маруся, що озирається на всі боки і вивчає місцевість. 
Ми бачимо церкву і йдемо до неї. Та помічаємо щось дивне. Церква огороджена подвійним металевим парканом і ланцюгами. Наближаюся, і, раптом, оторопів: два чоловіки загрозливого вигляду вигукують “Stop!” і перезаряджають свої автомати. Я ледве не напудив у штани. Коли, згодом, захоплено розповідав цей випадок своєму співпрацівникові Сергію, незґрабно демонструючи, як вони перезаряджають автомати, то зачепив ліктем його каву і вилив йому на футболку. 
Двоє озброєних чоловіків, навели на мене дула автоматів і спитали: “Are you a christian?” Я ковтнув слину і подумав: “Ці чоловіки, мабуть, радикальні ісламісти. Що ж...Якщо скажу “так” і мене застрелять, то так і бути, загину мученицькою смертю, визнавши віру”.
Адреналін підпливав до серця, паморочив голову, запульсував у висках і я відповів: “Yes, I’m a christian and I’m going to visit this Roman catholic church”. На диво, чоловіки прибрали автомати і сказали, щоб ми йшли далі на Захід, вулицею до центрального входу з металошукачами. 
Скоріш за все, охоронці подумали, що я намагався у своїх товстеньких торбах, накритих рушниками, занести до церкви вибухівку... 
Ми пройшли вздовж металевих парканів з ланцюгами до входу з металошукачами.   
Нас ретельно оглянули, змусили витрусити увесь вміст клунків і, через металошукач, пропустили до центральної брами храму. 
Ми поглянули на оголошення біля храму. Воно було надруковане арабською, італійською і англійською. Там було написано про те, що щонеділі правляться дві Меси: спочатку італійською о 18.00, а одразу після неї --- англійською. Жодної згадки про Різдвяні Богослужіння не було.
Ми спробували зайти до храму. Двері виявилися відчиненими. 
У храмі було порожньо. Він встелений червоними килимовими доріжками. Ліворуч від Вівтаря була Різдвяна шопка з Пресвятою родиною, пастушками і ангелами. Праворуч --- образ Божого Милосердя “Jezu, Ufam Tobie”.
Ми помолилися біля шопки і підійшли до ікони Милосердного Ісуса. Одразу згадали отця-диякона Пахомія, що дуже активно популяризує культ цієї ікони. 
Брата Пахомія знаю вже дуже давно. Він присвячував багато часу тернопільській молоді. Потім вступив до монастиря отців Василіан у Києві і почав займатися київською молоддю. Молодь його дуже любить, за його живі пісні під гітару і чудове почуття гумору. 
Пригадав, як диякон Пахомій підчас нічних чувань попросив мене відзняти на відео те, як він витянцьовував з молоддю під запальну харизматичну пісеньку “Блаженні милосердні, бо вони зазнають милосердя”. Я звично повернув смартфон у “правильне” положення, тобто, щоб відзняти горизонтальне відео, придатне до оприлюднення в мережі Ютуб. Але диякон Пахомій, який на той момент звався братом, зробив мені зауваження, що я невірно тримаю смартфон, що треба знімати вертикальне відео, бо його зручніше переглядати у Вайбері та Інстаграмі із смартфонів. Тому, щоб догодити дияконові, я відзняв саме вертикальне відео ікони та Престолу.
Ще якийсь час ми розглядали вітражі та ікони у храмі, помолилися і вийшли на подвір'я. На церковному подвір'ї була каплиця Богородиці. Ми зайшли до неї, там були вервиці, церковні календарі та книжечки арабською. Було незвично бачити знайомі ікони на цих календарях та книжечках, під якими були незрозумілі арабські написи.

Блукаючи територією храму, ми розшукували хоч когось, у кого можна було б дізнатися про час Різв'яних Богослужінь. Та марно. Храм та церковне подвір'я були цілком безлюдними.

Раптом ми побачили, що крізь металошукач до храму прямує гурток відвідувачів. Зраділи, думаючи, що, можливо, усі ці люди поспішають на святкову Літургію, яка от-от почнеться. Коли гурток наблизився до входу у храм, з нього виокремився один пан. Він вийшов на перед й почав щось розповідати решті по-італійськи. Стало очевидно, що гурток відвідувачів це туристи, очолювані гідом.

Коли гід скінчив свою промову й увів туристів оглядати храм зсередини, я спробував спитати його, чи не знає він, бува, коли правитиметься сьогодні Різв'яна літургія. Гід відповів: "Но капіско англесіс", тобто, що він не розуміє англійської. Поряд з ним звідкись появився ще один пан, який, як ми здогадалися, опікується храмом. За кілька спроб переформулювання вони таки зрозуміли наше питання і відповіли, що ні, не знають коли буде літургія. Охорона біля металошукача, звісно, також цього не знала.

Ми вийшли за межі церковної території, за металошукач, охорону та металеві огорожі і пішли в напрямі до будинку, нижній поверх якого був зайнятий крамничками. 
Зайшли в одну з крамничок. Крамничка була автентична. Жодного напису російською чи англійською, навіть цінники були не звичними західними арабськими цифрами, до яких всі звикли (1, 2, 3…), а східніми незрозумілими карлючками.
Я нагуглив вікіпедійну сторінку з таблицею східніх арабських цифер і навчився їх читати. У крамничці було багато круп, солодощів, печива, булочок і т.п. Вентилятор біля стелі натужно тяг гаряче повітря з приміщення надвір.
Ми помітили, що ціни на червону і зелену сочевицю дуже низькі, тому взяли їх два пакетики. Також взяли подигустувати по два маленькі сочки, морозива, вафельки, печенько і воду.
Вийшли з крамнички і по-дитячому втішаючись морозивом під лагідним грудневим промінням сонечка почимчикували вуличкою. По вуличці розташована група єгипетських триповерхових “хрущівок” та невеликих кубічних особнячків. На фасадах безладно поприліплювані кондиціонери, на балконах сушиться барвиста білизна. 
Як і було домовлено, після церкви, ми мали йти на пляж. Хотіли подивитися на якийсь інший пляж, не той на який нас возять з готелю.
Дорогою побачили вивіску “Delta Sharm: long-period apartment and flat rental”. Нас зацікавило, скільки ж коштує орендувати невеличку квартирку у Шармі? 
Зайшли в офіс Дельта Шарм. Там сиділи два службовці і один відвідувач. Як звичайно, я чемно привітався: “Саля малейкхем!” Нас спитали арабською, що нас цікавить? Звісно, арабської не знаю, але здогадався, що саме це нас і спитали. 
Відповів англійською, що нас цікавить довготермінова оренда однокімнатної квартири. Вони показали нам друкований кольоровий каталог квартир. Ми уточнили, що нас цікавлять лише маленькі однокімнатні квартири. Службовець відповів, що оренда такої квартири коштуватиме приблизно 4-6 тисяч фунтів за місяць, що дорівнює приблизно 8-10 тисяч гривень. Ми подумали, що приблизно таку ж суму треба сплатити за оренду однокімнатної квартири з оплатою комунальних послуг у Києві.
Нас осяяла геніальна ідея: чому б не попитатися у місцевих жителів, чи не здає хто, бува, однокімнатну квартирку чи кімнату у своєму будинку. 
Ми зайшли у відчинені двері одного з кубічних будиночків. Всередені були дітлахи, які нас зовсім не злякалися, а навіть усміхнулися. З іншої кімнати до нас вийшла пані господиня. Ми почали з*ясовувати англійською і російською, чи не здають вони кімнату у своєму будинку для гостей або чи не знають когось, хто дає в оренду однокімнатну квартиру. 
Виявилося, що пані не розуміє ні англійської ні російської. Вона пішла у сусідню кімнату і привела до нас кмітливу дівчинку-підлітка, мабуть свою дочку. Дівчинка подивилася на нас розумними очима, вислухала наше питання і бездоганною англійською мовою, принаймні значно кращою ніж у мене, відповіла. Вони не здають ні квартири ні кімнати і не знають нікого, хто б це робив. Проте, вони знають, що недалеко знаходиться офіс компанії “Дельта Шарм”, яка здає помешкання у довгострокову оренду. Ми відповіли, що вже знаємо про цю компанію...
Ми дійшли до зупинки громадського транспорту. Там стояло кілька тубільців. Ми спитали, чи не порадять вони, як добратися до найближчого громадського пляжу? Нам відповів один з них, що знає чудовий громадський пляж (public beach), що знаходиться неподалік від району “Hadaba”. Він порадив перейти на протилежний бік автомобільної дороги і коли побачимо будь-який автобус, спиняти його, підіймаючи вгору руку і, для унаочнення, підняв вгору руку, кумедно крутячи долонею. Водієві слід сказати: “Hadaba!”, щоб він знав, що ми їдемо до Хадаби. Ну а там, мовляв, лише трохи пройтися і ми потрапимо на дуже зручний пляж. Також ми з’ясували ціну проїзду.
Перейшли на протилежний бік вулиці і чекаємо. Автобуси у єгипті виглядають як наші маршрутки старого зразка. Вони дуже маленькі і, щоб зайти туди, незалежно від зросту чи статури, пасажирові потрібно обов’язково згинатися і всіляко стискатися. 
Через кілька хвилин приїхала маршкутка, ми підняли вгору долоні і покрутили ними, як нас навчив добродій тубілець. Маршрутка зупинилася. Ми спитали водія, чи їде він до Хадаби? Той відповів ствердною інтонацією: “Hadaba-hadaba!” Ми запакувалися у маршрутку, дали, здається, п’ятдесят фунтів (значно більше ніж потрібно за проїзд на двох). 
Маршрутка рушила і розвинула неприродню для свого віку швидкість. Стало дещо моторошно. У салоні радіоприймач транслював мусульманську молитву. Ми також подумки молилися, щоб якщо й не доїхати до пляжу, то, бодай, живими повернутися назад. Було багато пасажирів, зокрема, жінки у довгих шатах і діти шкільного віку. 
Дорогою до наступної зупинки, дружина гучно гукала водієві: “Здачу!” --- саме так, російською, --- щоб він таки дав решту з наших п’ятдесяти фунтів. Переможений наполегливістю моєї дружини, водій смиренно передав решту.   
Згодом ми адаптувалися до швидкості і почали отримувати задоволення від поїздки. Роззиралися навколо, нам було страшенно все цікаво. Почали хвилюватися, щоб не проґавити своєї зупинки. Розпитуючи пасажирів, знайшли молодицю, що сказала, що нам слід вийти біля заправної станції (petrol station) і там буде близько до громадського пляжу. 
Ми доїхали до заправної станції, кожної зупинки перепитуючи, чи це не вона.
Вийшли і почали шукати пляж. Це було марно. Ми дивилися на карту і ніде не бачили ніякого пляжу, але знайшли, що неподалік є щось схоже на вихід до моря. 
Ми йшли вуличками приватного сектору, де не було ні готелів, ні хрущівок, а лише садиби, іноді траплялися дуже шикарні, які, мабуть, належали заможним єгиптянам.
  
  
  
  

Серед лісу садиб і огорож ми таки знайшли дірочку, що веде до моря. Вона виглядала як пустир і там юрмилася зграйка доволі великих єгипетських дворняжок.   
Ми вирішили не випробовувати долі і почали шукати таксівку, яка б нас доправила до бодай чогось схожого на пляж.
Та знайти таксівку у цьому районі виявилося непросто. Тоді, коли вони непотрібні, то вони дуже нав’язливо пригальмовують і не дають спокійно погуляти вулицею, закликаючи російською: “Такcи! Недорого! Такси-халява!” А от коли їх справді треба, то ніяк не знайдеш...
Проходячи повз густий живопліт якоїсь єгипетської рослини, ми врешті-решт знайшли таксівку.
Всередині ліниво дрімав таксист, що, мабуть, приїздив сюди на обідню перерву і
мирно відпочивав після обіду у прохолоді пальм.
З відчуттям, що чинимо негідно, але ж вибору у нас не було, ми якомога делікатніше гукнули: "Sorry, may we book a taxi?"
Таксист розплющив очі і подивився на нас здивованими очима. Він, ще, вочевидь, був невпевнений чи ці дві блідолиці приблуди йому сняться чи й справді заблукали в цьому рішуче нетуристичному районі.
Ми попросили: "Please drive us to any public beach". Ми навіть не уточняли ціну проїзду.
Таксист перепитав: "Public beach, Hadaba? OK." Увімкнув якусь запальну пісню, де співалося "Habibi-habibi" ("коханий" арабською, якщо мої знання арабської мене не зраджують) і з шаленою швидкістю помчав нас у, надиво, зворотньому до того, в якому нас завезла маршрутка, напрямі.
Усю дорогу таксист жваво пританцьовував у кріслі, підспівуючи "Habibi! Habibi!" і постукуючи долонями по керму в такт мелодії.
З пустелі нетуристичної частини міста, ми потрапили у дільницю, налюднену народом усіх можливих національностей та рас.
Ми, чомусь, уявляли, що "Public beach", це просто якийсь один пляж. Насправді ж уся прибережна лінія була пошматована на сектори з ворітьми, кожні з яких позначені власною вивіскою, що чергувалися один за одним неперервним ланцюгом.
Ми зайшли у найближчі ворота і попрямували до моря, та нас спинили хлопці, що сиділи біля входу.
Сказали, що вхід платний і коштує, здається, 10 доларів.
Готівки у нас не було, а розрахуватися карткою виявилося неможливо. Ми помітили на тій же вулиці через дорогу банкомат єгипетського банку.
Підійшли, і, трохи повагавшись, наважилися пхути у нього картку. Обрав англійську мову інтерфейсу. Натиснув Withdraw cash. Далі почали роздумувати, яку ж суму готівки зняти. Радилися, радилися, і, врешті-решт, домовилися зняти 240 єгипетських фунтів, щоб не спокушати крадіїв, носячи з собою велику суму готівки на пляж. Дружина сміливо натиснула клавіші на екрані, але замість одного нуля в кінці числа, чомусь, ввела два, тобто 2400.
Та не встиг я вигукнути "Стоп!", вона притьмом натиснула кнопку "ОК".
Банкомат чемно виплюнув 2400 фунтів, як і запросили. Питаю дружини: "Навіщо?" Вона знизує плечима, невинно кліпає оченятами і каже: "Вибач, затупила, я ненавмисно..." Ну гаразд, не хвилюйся, згодяться в господарстві...
Цієї суми нам і справді вистачило на все наше перебування у Єгипті, частину навіть привезли до України.
Отож, щільно напакувавши кишені єгипетськими банкнотами, ми рушили на пляж. Заплатили за вхід, відмовилися від їхніх рушників. Пляж лежав нешироким сектором, обабіч відгородженим тином, сплетеним з сухої пальмової лози. На площі цього сектору в два чи в три ряди були розміщені лежаки з парасольками. Деякі з них були вже зайняті. Переважна більшість відвідувачів --- єгиптяни. Чоловіки у трусах, а жінки у догих шатах до п'ят. На пляжі також був якийсь аналог садового душу і крихітний туалет. Спеціального місця для перевдягання не було. Довелося переодягатися у туалеті.

Маруся переодягнулася й одразу зайшла у море. Море було дещо прохолодне. Мабуть тому, що пляж знаходився на відкритій, нічим не захищеній, місцевості й обдувався зусібіч вітрами.
Далі буде…


________________


Друга серія. Подорож 10-17 січня.


Відгук
Ми обрали готель Luna Sharm. В перший день ми були єдиними гостями з СНД. З нами були лише декілька єгиптян. Наступного дня появився один білорус. Нас обслуговували персонально: подавали сніданок, обід і вечерю індивідуально, наче в ресторані. Зазвичай страви нам подавав ввічливий і привітний Ґамель (Gamal Elsheakh). Дякуємо хабібі!
Харчі були простими, свіжими, якісними: боби, сири різні, лаваші, каші, смачна курка гриль та котлети, свіжі салати з овочів, смачний джем, яйця. Ми ласували ними на внутрішньому дворі, оточеному пальмами. 
Готель чудово підходить для сімейного відпочинку з дітьми тому що на території є багато гойдалок, гірок та мілкий басейн. Готель складається з двоповерхових будиночків з терасами та балконами з видом на басейн. Ми жили на першому поверсі і з нашої тераси була можливість вийти у внутрішній двір. 
Коли ми були єдиними гостями готелю, нас доправляли на пляж і з пляжу на таксі за рахунок готелю. Щоправда робили це лише раз на день: на пляж о 10:00, з пляжу о 14:00. Незважаючи на це, ми відвідували пляж двічі на день: перший раз нас возили на таксі, а другий ми із задоволенням ходили пішки. 
Пляж Hala Beach знаходиться приблизно 3 кілометри на Південь від готелю попри старе місто. Доволі затишний мілкий захід у море, дно моря піщане, без коралів. На пляжі працював ввічливий і товариський хлопець, який представився доктором Ахмедом (Ahmed Yosef, доктор по пляжу --- пояснив він). Пляж виходить на бухту, що навколо оточена горами, завдяки чому утворюється приємний, захищений від вітру, мікроклімат. На горизонті виднілося старе місто з годинником Old Market, що здаля нагадує сову, та мечеттю. 
Ми простежили, що бухта використовувалася як щось на зразок корабельного депо і кілька разів ми були свідками захопливого видовища, як туди прибували все нові і нові кораблики, щоб переночувати.
На третій день відпочинку прибула неймовірна кількість єгипетських сімей. Стало дещо галасливіше, удень вмикали сучасну арабську музику. Але увечері було спокійно. 
Ресторанна подача страв була замінена на шведський стіл на зразок Пузатої хати. Тобто кожен брав собі тарілку, підходив до бажаної страви і насипав собі чи просив кухарів насипати скільки хотів.
Індивідуальний трансфер до пляжу на таксі було замінено звичним автобусом. Ми, щоправда, автобусом скористалися лише один раз, бо не хотіли очікувати кожного разу поки зберуться всі бажаючі. В автобусі заповнені були лише сидячі місця.
Підчас перебування в готелі, окрім Ґамеля і Ахмеда ми ще потоваришували з Валідом (Waled Elkazaz), що чудово спілкувався англійською і вчив нас рахувати арабською до п’яти. Також одного дня нас здивував Абду (Ábdallah H Al Ahwek), прибравши у нашій кімнаті і спорудивши мистецьку інсталяцію “Лебедине озеро” із рушників на нашому ліжку.
Всім дуже задоволені і за все дуже вдячні. Рекомендуємо готель Luna Sharm для тихого і комфортного сімейного відпочинку.


Докладна розповідь буде...


________________


Третя серія
(Дуже) сонячний Кипр 5-12 червня 2021


Звідки це зацікавлення Кипром? 
Моя кохана дружинонька Маруся цікавилася Кипром вже дуже давно. Мабуть десь побачила у Інстаграмі, чи надихнулася захопленими розповідями про Кипр на Youtube каналах Едьки Лайфа, Андрія Буренока чи Жанни Бадоєвої?
Казала мені, як би це було цікаво злітати на острів дикунами, тобто просто купити квитки на літак і самостійно спланувати проживання і харчування без участі туристичної агенції. Настільки запалала ідеєю, що навіть розглядала варіант проживання у наметі. Улітку там й справді теплі ночі і температура усі 24 години доби майже константна, бо коливається в межах 20-25 градусів.
Для в’їзду на територію Кипру раніше достатньо було лише біометричного паспорта. Мені такий паспорт довелося виробити ще у 2017 році для відрядження до Швеції. Дружина ж мала лише закордонний паспорт старого зразка.
На сайті посольства республіки Кипр було сказано, що в’їзд на територію острова можливий й за паспортом старого зразка (небіометричним), однак потрібно отримати так звану Про візу. Ту візу слід було просити у електронному листі. Отож 20 грудня 2020 року надіслав на адресу посольства заповнену анкету Про-візи в листі такого змісту:


Dear sirs,


would you please confirm the attached Cyprus Pro-Visa for my wife, Mariia Drechevych?


Sincerely


Одразу наступного дня отримав відповідь, чомусь, російською:


Просьба выслать копию специального разрешения на въезд в Республику Кипр
 
Посольство Республіки Кіпр в Україні
' +380 44 4996451 (1530 – 1700)
Facebook
Twitter
FAQ
Adobe Acrobat PDF Reader
 
NB суммарный размер вложения не должен превышать 5 Мб


Ми здогадалися, що той спеціальний дозвіл потрібен зважаючи на складну епідеміологічну ситуацію у світі.
Тому поїздка відклалася до кращих часів. 
Приблизно через три місяці, ми десь у новинах прочитали, що з квітня Кипр знову відкрив кордон для туристів. Тому 21 квітня ще раз надіслав посольству точнісінько ту саму форму з коментарем:


Dear sirs,


as far as I know, from April 2021 travelers do not require special permission to enter Cyprus, do they?


Наступного дня, ми у відповідь отримали електронного листа з відсканованою Про-візою, завіреною печаткою посольства.
Та поїздка все відкладалася й відкладалася. У квітні мене змусили ходити до офісу і надмірно навантажили роботою. Маруся при надії, тому мусила відвідувати обстеження…
Нарешті на роботі справи залагодилися, наш продукт доволі успішно запрацював. Дозволили працювати з дому. 
Коли потепліло, ми з дружиною почали використовувати парк Орлятко як власний коворкінг. Маруся брала свої телефони, таблицю Менделеєва і численні папірці, а я комп’ютер і ми працювали у парку на свіжому повітрі цілісінький день. Коли сідала батарея на ноутбуці, то ходили зарядити його в сусіднє кафе, заразом ласуючи якимось пундиком.
Одного разу мені зателефонував мій менеджер Віталій і запропонував взяти тижневу відпустку. Проведи, мовляв, час з дружиною, відпочинь, наберися сил…
Тож запланував відпустку з сьомого по чотирнадцяте червня. 
Маруся розшукувала якомога дешевші варіанти для нашої туристичної подорожі на Кипр. Розглядала як дикунський варіант, де купівля авіаквитків та бронювання готелю лягає на наші плечі, так і варіанти з турагенцією. 
Тури то появлялися, то зникали. Коли зацікавлювалася якимось туром, він одразу на наступний день зникав або на нього різко зростала ціна. Телефонувала у агенцію, щоб з’ясувати у чому річ, і їй казали, що це ж туроператор дає короткотермінову пропозицію, що діє лічені години, чи навіть, хвилини...
Та, нарешті, на сайті одного туроператора, знайшла тур, що включав авіаквитки та тижневе проживання у готелі зі сніданками за ціною, що майже дорівнювала ціні самих лише авіаквитків при “дикій”, самостійній, організації подорожі.
Турагенція запропонувала прийти до їхнього офісу, щоб укласти угоди. Але Маруся, як ентузіаст цифрових, новітніх онлайн технологій, відповіла, що має досвід укладання угод з турагенцією онлайн і цілком довіряє такій процедурі.
Оплатила тур через інтернет, надіслала фотографії наших паспортів і про-візи. 
Маруся згадала, що десь бачила, як одна блогереса прилюдно скаржилася, що її не пустили до Кипру і змарнували авіаквиток через те, що вона не заповнила якоїсь там онлайн форми Cyprus Flight Pass. 
Дружина зателефонувала до турагенції і поцікавилася, чи заповнять вони нам той Cyprus Flight Pass. Працівниця відповіла, що так, звісно, вони неодмінно заповнять усі документи включно з Flight Pass. 
У п’ятницю, 4 червня, вранці я, як і зазвичай, вибіг з під’їзду так званого Смарт Хаусу, де ми орендуємо крихітну квартирку і побіг до парку “Орлятко”. Покружляв по парку, навколо штучної водойми, де вже медитували рибалки. Милувався зеленню трави і дерев, квітучими кущиками у сяєві ранішнього літнього сонечка.
Прибіг до тимчасового помешкання, віджався від землі шістдесят разів, помився, перекусив і сів за роботу.
Коли прокинулася дружина, ми, як і зазвичай, ще трохи поснідали удвох, зібрали манатки і пішли до нашого улюбленого коворкінгу під відкритим небом, тобто того самого парку “Орлятко”.
Стояв погожий літній день. Сонечко світило неймовірно яскраво і я, у своїх щільних джинсах, почував, що стає спекотно. 
Наше улюблене місце, лавочка-бєсєдка зі столиком вже було зайняте, тому ми сіли поблизу штучної водойми у тіні дерева. Це була єдина вільна лавка у затінку. На неї, мабуть, ніхто не претендував, бо поряд працівники очищали волойму від сміття і стояв досить виразний запах дещо гнилуватих водоростей. Та нас, любителів морської капусти, таким не злякаєш…
Тож сидимо ми, й я намагаюся дати ради зі своєю робочою задачею, а Маруся оглядає у телефоні чи всі документи готові до подорожі. 
Ще вранці ми отримали задовільні результати нашого covid тестування на електронну пошту. Ми мали забрати їх друковані варіанти у найближчій лабораторії.
Маруся вирішила поцікавитися, чи заповнили нам Flight Pass. Зателефонувала і почула у відповідь, що вони не заповнили його і просять, щоб ми зробили це самостійно. Дружина справедливо обурилася, адже ж вони обіцяли їх заповнити і запевняли, що неодмінно заповнять геть усі документи. Вони оправдовувалися, що там, мовляв, якісь дуже особисті дані потрібно давати і вони мають труднощі


Далі, звісно, буде....
[a]Нам дуже сподобалася друга частина, справді захоплива!